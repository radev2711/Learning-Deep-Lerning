Дивидент от енергийната борса спасява печалбата на БФБ в края на 2023 г.

Ако не беше този дивидент, борсата щеше да отчете над 800 хил. лева загуба.

Дивидент от Българската независима енергийна борса (БНЕБ) спасява печалбата на Българската фондова борса (БФБ) към края на 2023 г.

Дружеството отчита печалба в размер на малко над 2 млн. лева за четвъртото тримесечие на миналата година при почти 6,9 млн. лева за четвъртото тримесечие на 2022 г., което представлява спад от 70% на годишна база.

Разликата е заради размерите на получените от БНЕБ дивиденти – 2,9 млн. лева през четвъртото тримесечие на 2023 г. и 7,8 млн. лева за същия период на 2022 г.

Ако не беше дивидентът в размер на 2,9 млн. лева, борсата щеше да отчете малко над 800 хил. лева загуба към края на миналата година. С дивидента общите приходи достигат 6,7 млн. лева, при 4,66 млн. лева разходи за отчетния период. Без дивидента приходите щяха да са за 3,86 млн. лева.

Резултатите на БНЕБ ще могат да се изчислят при публикуването на консолидирания отчет на БФБ за четвъртото тримесечие на 2023 г.

Оборот, сделки и емитенти

Оборотът на пазарите, организирани от БФБ, през четвърто тримесечие на 2023 г. е 237 784 996 лв. За сравнение, през четвърто тримесечие на 2022 г. той е 313 002 271 лв., което представлява спад от 24%. Това се дължи главно на понижението на оборота на основен пазар с почти 17%, както и на алтернативен пазар с 40%, отчитат от борсата.

Оборотът на пазара за растеж beam бележи спад със 74%, а този на MTF BSE International намалява с 40%.

Най-нисък е оборотът на БФБ-София през ноември: 52 млн. лева, а най-висок - през декември: 104 млн. лева.

Броят сделки на пазарите, организирани от БФБ, през четвърто тримесечие на 2023 г. достигна 16 428. За четвъртото тримесечие на 2022 г. той е 18 694, което представлява спад от 12%. Спадът се дължи на по-малкия брой сделки на BSE International (спад със 70%), както и на пазар beam (спад с 43%).

„Родна Земя Холдинг“, „Софарма“ и „Златен Лев Холдинг“ са дружествата с най-голям оборот за отчетния период – съответно 24,4 млн. лева, 10,2 млн. лева и 7,8 млн. лева. Топ 10 се допълва от „Синтетика“, „Шелли груп“, „Супер Боровец Пропърти Фонд“, „Еврохолд България“, „Доверие Обединен Холдинг“, „Пълдин Холдинг“ и НДФ Конкорд Фонд-7 Саут-Ийст Юръп.

Секторът „Финансови и застрахователни дейности“ е с най-висок резултат за отчетния период – 83 млн. лева (при 114 млн. лева за последното тримесечие на 2022 г.), като формира 68% от общия оборот. Следва „Операции с недвижими имоти“ с 11%, а на трето място е „Преработваща промишленост“ с малко под 11%.

Финансово представяне на БФБ през четвъртото тримесечие                          

Приходите от дейността на борсата към края на декември 2023 г. възлизат на почти 3,8 млн. лева при 3,36 млн. лева към края на декември 2022 г., което е с близо 13% повече на годишна база.

Заедно с приходите от лихви и дивидента от БНЕБ приходите на БФБ-София достигат 6,7 млн. лева за отчетния период при 11,2 млн. лева година по-рано, което е с 40% по-малко и се дължи на по-малкия дивидент (с малко над 63%).

Общите разходи на БФБ към края на 2023 г. се увеличават до 4,66 млн. лева в сравнение с 4,35 млн. лева година по-рано, или с близо 8% на годишна база. Увеличение има при ключовите разходни пера за външни услуги, персонал и амортизации.

Печалбата за периода възлиза на 2,04 млн. лева в сравнение с 6,7 млн. лева година по-рано. Паричните средства намаляват до 7,45 млн. лева от 11,3 млн. лева, или с близо 34% на годишна база.

В последната година акциите на БФБ поскъпват с над 70%, а пазарната капитализация надвишава 92,1 млн. лева.

Renault отменя първичното публично предлагане на своя бизнес с електромобили.

Компанията се позова на лошите борсови условия и обяви, че ще продължи да финансира Ampere до достигане на рентабилност през 2025 г.

Френският автомобилен производител Renault SA обяви, че решил да отмени планираното първично публично предлагане (IPO) на своя бизнес с електромобили, известен като Ampere, отчасти поради лошите борсови условия.

През 2022 г. компанията заяви, че възнамерява да листне звеното, като дебютът му беше насрочен за тази година, припомня Wall Street Journal.

„Renault Group счита, че настоящите условия на пазара на акции не са изпълнени, за да продължи оптимално процеса на IPO в най-добрия интерес за Renault Group, нейните акционери и Ampere“, изтъква компанията.

Автомобилният производител също така каза, че неговият стратегически план потвърждава способността на Renault да генерира устойчив паричен поток, за да финансира бъдещето си, което включва развитието на звеното.

„Като се имат предвид както текущите условия на пазара на акции, така и по-силното генериране на парични средства, Renault Group реши да отмени процеса на IPO на Ampere“, се добавя в съобщението.

Новината е поредният сигнал за слабостта на пазара на електромобили в една година, която трябваше да бъде важна за този тип мобилност.

От ноември 2023 г. Ampere работи като самостоятелна компания, добавят от Renault.

Renault ще продължи да финансира Ampere, докато звеното достигне рентабилност през 2025 г., като концернът подкрепи всички цели, обявени по време на Деня на капиталовите пазари на Ampere. „Това решение няма влияние върху финансовите насоки на Renault Group и нейната стратегия за разпределение на капитала“, изтъкват още от компанията.

Френската група има за цел да превърне Ampere в най-големия производител на електрически превозни средства в Европа, като произвежда по-достъпни автомобили от своите конкуренти.

IPO-то беше представено от главния изпълнителен директор на Renault Лука де Мео и главния финансов директор Тиери Пиетон като най-добрия начин за набиране на средства и стимулиране на растежа и рентабилността. През септември главният изпълнителен директор беше оценил стойността на Ampere в диапазона 8-10 млрд. евро.

През ноември обаче Renault остави отворена вратата за отмяна на IPO-то, като каза, че то ще бъде осъществено, само ако пазарните условия го позволяват.

МВФ: Световната икономика се насочва към "меко кацане", но рисковете остават.
Фондът леко коригира нагоре очакванията си за световния икономически растеж.
Международният валутен фонд (МВФ) подобри прогнозите си за световната икономика в последния си доклад в сравнение с този от октомври, като подчертава, че на фона на пандемията от Covid-19, инвазията на Русия в Украйна и кризата с разходите за живот световното икономическо възстановяване се е оказало изненадващо устойчиво. В доклада се отбелязва също, че инфлацията се е забавила по-рязко от прогнозите, но по-високите лихви и оттеглянето на фискалната подкрепа на фона на високия дълг вероятно ще натежат на растежа през 2024 г.

Фондът прогнозира, че световният брутен вътрешен продукт (БВП) през настоящата година ще запази ръста си от 2023 г. на ниво от 3,1%, което все пак е с 0,2 пр.п. по-високо спрямо предишната прогноза. През следващата година той ще се ускори минимално до 3,2%.

В същото време очакванията са световната инфлация да се забави до 5,8% през 2024 г. и до 4,4 през 2025 г., като прогнозата за следващата година е ревизирана надолу.
Липса на единна посока

Въпреки възходящата си корекция прогнозата за тази и следващата година е под историческата годишна средна стойност от 3,8% за периода 2000-2019 г., отразявайки ограничителните парични политики и оттеглянето на фискалната подкрепа, както и ниския базов растеж на производителността.

Очаква се икономическият растеж да е по-силен от очакваното през втората половина на 2023 г. в САЩ, както и в няколко големи развиващи се и нововъзникващи икономики. В някои случаи правителството и частните разходи допринасят за подема, като ръстът на реалния разполагаем доход подкрепя потреблението на фона на все още затегнатите, макар и леко по-разхлабени, пазари на труда и домакинствата, които теглят натрупаните си спестявания от епохата на пандемията, се казва в доклада.

Засилващата се инерция обаче не се усеща навсякъде, със забележимо слаб растеж в еврозоната, отразяващ слабите потребителски настроения, продължаващите ефекти от скъпата енергия и слабостта на чувствителното към лихвите производство и бизнес инвестициите. Икономиките с ниски доходи продължават да изпитват големи загуби в производството в сравнение с предпандемичното им представяне на фона на високите разходи за заеми, посочват от фонда.
По отношение на инфлацията МВФ отбелязва, че тя спада по-бързо от очакваното, като последните месечни показания са близо до средните стойности преди пандемията както за общата, така и за основната инфлация. Световната обща инфлация през четвъртото тримесечие на 2023 г. се оценява на около 0,3 процентни пункта по-ниска от прогнозираната в доклада от октомври 2023 г. на база сезонно коригирани тримесечия спрямо тримесечието.

По-ниската инфлация отразява отшумяването на относителните ценови шокове – особено тези на цените на енергията – и свързаното с тях прехвърляне към основната инфлация. Спадът също така отразява облекчаване на напрежението на пазара на труда с намаляване на свободните работни места, скромно увеличение на безработица и по-голямо предлагане на работна ръка, в някои случаи свързано със силен приток на имигранти. Ръстът на заплатите като цяло остава ограничен, като спиралите заплати-цени не се задържат. Краткосрочните инфлационни очаквания са намалели в големите икономики, а дългосрочните очаквания остават фиксирани.

Рискове

С подобряването на перспективите рисковете все повече се балансират, посочват от фонда.

Възходящ риск носи дезинфлацията, която може да се случи по-бързо от очакваното, особено ако затягането на пазара на труда отслабне допълнително и краткосрочните инфлационни очаквания продължат да намаляват, което ще позволи на централните банки да започнат да понижават лихвите си по-рано.

В същото време мерките за фискална консолидация, които правителствата обявиха за 2024-25 г., може да бъдат отложени, тъй като много държави са изправени пред нарастващи призиви за увеличаване на публичните разходи в годината, наситена на избори. Това може да засили икономическата активност, но също така да насърчи инфлацията и да увеличи перспективата за срив по-късно.

Гледайки по-напред, бързото развитие на изкуствения интелект може да увеличи инвестициите и да насърчи бързия растеж на производителността, макар и със значителни предизвикателства за работниците.

От друга страна, низходящ риск носи възможността за нови смущения в доставките на стоки и доставки след подновяване на геополитическото напрежение, особено в Близкия изток. Разходите за доставка между Азия и Европа са се увеличили значително, тъй като атаките от Червено море пренасочват товарите около Африка. Въпреки че засега смущенията остават ограничени, ситуацията остава нестабилна.

Базисната инфлация също може да се окаже по-устойчива. Освен това пазарите изглеждат прекалено оптимистични относно перспективите за ранни намаления на лихвите.

Прогнози по държави и региони

За развитите икономики прогнозите на фонда са ръстът леко да се забави от 1,6% през 2023 г. до 1,5% през тази година, но да се ускори до 1,8 на сто през 2025 г. Възходяща ревизия от 0,1 процентни пункта за 2024 г. отразява по-силния от очакванията растеж в САЩ, който обаче частично се компенсира от по-слаб растеж в еврозоната.

По отношение на САЩ докладът предвижда разширяването на икономиката да се забави от 2,5% през 2023 г. до 2,1% през 2024 г. и 1,7% през 2025 г.

Слабият растеж в еврозоната ще се възстанови до 0,9% през тази и 1,7% през следващата година след около 0,5 на сто през 2023 г., което отразява относително високата експозиция на войната в Украйна.

За Великобритания очакванията са за увеличение на БВП от 0,6% през 2024 г. и 1,6% през 2025 г., а за Китай – 4,6% през 2024 г. и 4,1% през 2025 г.

Птиците са клас двукраки, яйцеснасящи, покрити с пера и с видоизменени в криле предни крайници гръбначни животни. По принцип тялото на птиците е пригодено за летене, макар да съществуват и много нелетящи видове. Науката, която изучава този клас животни, се нарича орнитология.

Притежават забележителни адаптивни възможности, благодарение на което преживяват екологичен разцвет. Разпространени са по цялата Земя, а с принадлежащите над 9800 вида, птиците са най-многообразният клас сухоземни гръбначни животни, като списъкът на видовете птици се увеличава непрекъснато, най-вече с ежегодно откриваните нови видове в екваториалните гори. Според някои орнитолози броят им би могъл да бъде много по-голям. На територията на България са регистрирани 409 вида. Около 1200 вида птици са застрашени от изчезване.

Птиците съставят един много хомогенен и специализиран клас, който заедно с този на влечугите, образува групата Sauropsida. Кожата им е общо взето тънка, лишена от жлези (изключение прави локализираната в опашката мастна жлеза, секретът на която служи за импрегнация на перата) и покрита с пера, с изключение на определени участъци на главата, шията и краката. Краката им са покрити, подобно на влечугите, с люспи. Някои видове имат костни или кожни израстъци по главата или краката, служещи понякога като половоотличителен белег. Те са топлокръвни животни, поддържащи температура на тялото си между 37,8 °C и 45,5 °C. Имат висока скорост на метаболитните процеси, като изключенията са много малко (козодоят понижава температурата на тялото си по време на зимен сън). Зрението и слухът са отлични при повечето птици, но обонянието и вкусът рядко са развити. Размерите им са разнообразни, като се започне с колибрито, което тежи 2 g при дължина на тялото 2,8 cm и размах на крилете 6 cm, и се стигне до щрауса с неговите до 200 kg и дължина на тялото 2,6 m, и странстващия албатрос с размах на крилете до 3,63 m. В недалечното минало са съществували видове, значително по-едри от щрауса, като моата от Нова Зеландия и епиорниса от остров Мадагаскар. 
Най-древните открити фосили от птицеподобни същества водят началото си от края на Юрския период и са с характеристики, подобни на динозаврите (по-специално гущеротазовите динозаври – всички месоядни динозаври, както и масивните, с дълга шия и дълга опашка, тревопасни зауроподи, като диплодока например.), до такава степен че единствената им разлика с тези развити влечуги са перата. Последните определят основните разлики между птиците и влечугите – от една страна способността да летят, и от друга поддържането на постоянна температура на тялото, което от своя страна позволява непрекъсната и висока скорост на метаболитните процеси. Въпреки че са известни още от Юрския период, те се срещат рядко чак до Терциера, когато започва много бързо нарастване на броя им. Прието е птиците да се делят на два подкласа: Гущероопашати или Древни птици , които са изчезнали, и Съвременни или Нови птици. В подклас Съвременни птици се включват два свръхразреда (суперразред или понякога срещано като инфраклас): Зъбати птици, изчезнали, с 2 разреда: Ихтиорниси и Хесперорниси, и Същински птици. 
Най-древната открита птица е археоптериксът, живяла преди около 150 милиона години. Той е принадлежал към подклас Гущероопашати птици, който не е оставил наследници в процеса на еволюцията. За разлика от съвременните птици е имал дълга опашка, съставена от голям брой прешлени и плътни кости, палецът на крилете е бил отделен и снабден с нокът, не е имал човка, а челюст със зъби. Размерите му са били като на дребна врана. Бил е покрит с пера, но се предполага, че не е летял добре, а само е прехвърчал или планирал между дърветата. Първият опит за систематизиране на животните е направен през IV век пр.н.е. от гръцкия учен и философ Аристотел, който в своите съчинения отделя птиците в отделен род, наречен Ornithes. Въпреки несъвършенствата на тази система, до XVII век не са правени нови опити за класификация на животните. През 1676 г. излиза Ornithologiae libri tres, написана от английския биолог Франсис Уилоуби и след неговата смърт оформена и публикувана от Джон Рей. Това е първата известна класификация на базата на външни, морфологични белези. По-късно, през 1758 г. шведският натуралист Карл Линей използва този труд при създаването на своята Система на природата, в която въвежда йерархически категории и бинарна номенклатура при обозначаването на видовете, която се използва и до днес.

Според последните генетични анализи се делят на 23 разреда, по отношение на които се водят много разгорещени спорове и все още няма единно мнение. Най-голям е разредът на Врабчоподобните, който наброява над 5100 вида.
Те са широко разпространени във всички краища на планетата, срещат се във всички биоми и основни местообитания, като заемат най-разнообразни екологични ниши. Практически те обитават всичките седем континента и всички острови. Птиците са приспособени към изключително екстремни условия, гнездят дори в приполярните пустини. Колониите на снежния буревестник са разположени до 440 km навътре в Антарктида, което го прави най-южно гнездящата птица. Някои семейства птици (албатроси, буревестници и др.)са адаптирани за живот в открития океан и използват бреговете му само за чифтосване, мътене и отглеждане на малките. Пингвините навлизат дълбоко в океанските дълбини в търсене на храна. Регистрирани са случаи на гмуркане до 300 m.

Много видове птици са интродуцирани от хората в райони, където преди това не са били разпространени. В някои от случаите това се е извършвало умишлено, например колхидският фазан е разпространен на много места от хората в резултат на отстрелването му като дивеч. При други случаи това е ставало съвсем случайно. Например папагалът монах, отглеждан в плен, е избягал случайно и по този начин се е разпространил в няколко северноамерикански града. Някои видове като биволската чапла, жълтоглавата каракара и розовият какаду са се разпространили естествено, далеч отвъд първоначалния си ареал, благодарение на обработването на земята, създаващо нови подходящи местообитания.

Единствено на остров Гуам и няколко по-малки тихоокеански острова се наблюдава намаляване на птичите популации и дори пълното им изчезване. В резултат на интродукция през 1952 г. на кафявата дървесна змия, за няколко десетилетия птиците на острова намаляват драстично като остават малки популации в северната му част. Така от 22 местни вида 4 напълно изчезват, а останалите са критично застрашени. Причината за това се дължи на привнесения вид влечуго, който се оказва без конкуренти на острова и систематично унищожава птици и други местни видове животни, задоволявайки хищническите си инстинкти.

Около 80 % от видовете птици се срещат в тропиците, като броят им намалява в посока север и юг. Най-голямо е разнообразието в Неотропичното биогеографско царство (Южна, Централна Америка и Карибието) – приблизително 3000 вида. В Африка се срещат около 1700 вида, Палеарктика (Евразия (без Южна Азия) и Северна Африка) – 1100 вида Неоарктика (Северна Америка, Гренландия и Исландия) – около 1000 вида.

Популациите на птиците имат големи различия относно гъстотата и броя на индивидите. Някои видове имат малка гъстота, ниска численост и обширна територия (орли), други живеят в гъсти колонии от милиони индивиди на малка територия (някои морски птици). Има няколко главни особености при разпределението на повечето видове:

    Гъстотата на популацията е свързана с размера на тялото – по-малките видове са по-многобройни;
    Видовото разнообразие и броят на индивидите е по-голям в смесените местообитания и в областите, където се срещат няколко различни местообитания (екотони);
    Броят на видовете е свързан с размера на местообитанието;
    Видовото разнообразие и гъстотата на популациите се увеличава в посока от полюсите към екватора.

Характерният начин на движение при птиците е дал съществено отражение в анатомичното устройство на тялото и органите и физиологичните им функции. Най-типични в това отношение са предните крайници, които са изгубили напълно двигателната си способност и са се обособили в специализирани органи за движение, наречени – крила. Те подпомагат повдигането, задържането и движението на тялото във въздуха и не участват при стоенето и движението върху земната повърхност. Гръдните крайници служат изключително за летене и в сравнение с бозайниците показват значителни различия, най-забележими в областта на крайниковия пояс и върха на крилото. Скелетът на крилото се състои от всички отдели характерни за петпръстните крайници. Крилете притежават широка кожна гънка свързваща раменните и подраменните кости. При разтваряне на крилете се образува широка еластична повърхност, която се противопоставя на въздуха и спомага за задържане на тялото в него. Двете ключици са срастнали в обща кост, която служи за опора на крилете при тяхното свиване. Същото предназначение има добре развитата човковидна кост, която придава стабилност на раменния пояс. Опашката служи за кормило при полет. Чувствителни структурни изменения са настъпили в крайната част на крилото в областта на метакарпалните кости, които са сраснали, а най-добре развит е само втория пръст.

Способността за полет е основно и типично качество на птиците (с малки изключения на вторично загубена способност за полет), позволило им да се разпространят по цял свят. Полетът на птиците бива основно два типа: махащ (загребва се с крилете въздух назад и надолу) и реещ се (използват се въздушните течения, като крилете са неподвижни). Скоростта, с която летят птиците, варира от тази на бързолета, която е над 180 km/h при хоризонтален полет, или на сокола скитник – близо 300 km/h при пикиране, до неподвижно стоене във въздуха (керкенез, колибри). Способността им да летят продължително също варира – от буревестниците, които често прекарват няколко години от живота си без да кацнат, или бързолетите, които спират да летят единствено когато мътят, до нелетящите или способни само да подхвръкнат няколко метра видове. За осъществяването на полет от съществено значение е специфичното анатомично устройство на повечето органи и системи, което води до намаляване на общата маса на тялото. Белите дробове са също леки и са свързани с въздушни торби, които излизат извън тях. Костите на скелета са изключително леки. Те притежават кухини, в които влизат разклонения от въздушните торби.

Днес на Земята живеят и около 60 вида нелетящи птици, които вторично са изгубили полетните си способности.

За разлика от много други представители на класове висши гръбначни животни тялото при птиците е повдигнато от земята чрез задните крайници и заема полуизправено или почти хоризонтално положение. Краката поемат изцяло тежестта на тялото и служат за стоене и движение на птиците върху земята. Разнородният начин на движение и живот при различните видове птици е довел и до съществени промени и различия в устройството на краката. Те могат да бъдат пригодени за бързо или бавно ходене, тичане, хващане на клони, скачане, катерене или плуване. При водните птици между пръстите на краката се образува ципа, която ги свързва.

За разлика от някои бозайници птиците не стъпват на земята с метатарзалните кости. Същите са изправени и отдалечават тялото от земята. Стъпването при птиците е изцяло върху пръстите. Срастването на гръдни, поясни и кръстцови прешлени води до изчезване на подвижността на гръбначния стълб. За разлика от него, шията е силно удължена и притежава добра възможност за движение във всички посоки.

Белите дробове и въздушните торби играят важна роля в поддържане на центъра на равновесие при летенето. Пикочно-половите органи също притежават опростена структура и отново нагодена с цел намаляване на теглото. Изцяло липсва пикочен мехур, в който да се задържа урината, а при женските птици е развит само левия яйчник. Теглото на птиците се намалява в значителна степен още от перата, които представляват видоизменени люспи. Те определят в голяма степен външния облик на птиците, като често пъти изменят значително истинските пропорции и размери на тялото. Повечето от птиците могат да контролират волево положението на перата си благодарение на специални подкожни мускули. Поддържането на постоянна температура на тялото и изолирането на водата от тялото се дължи в значителна степен на тях.
Полови хромозоми

Птиците, подобно на представителите на всички класове гръбначни животни, са разделнополови. Полът при тях се определя от чифт полови хромозоми обозначени като Z и W (при бозайниците X и Y). За разлика от бозайниците хромозомата, определяща пола, носят женските, което ще рече, че мъжките имат еднообразен набор от половата хромозома. Мъжките притежават еднакъв набор от Z хромозоми (ZZ), а женските носят по една W и Z хромозома (WZ).

При всички видове птици полът на поколението се определя при оплождането. Единственото изключение от това правило се наблюдава при вид австралийска пуйка. При този вид подобно на влечугите полът на малките се определя от температурата на инкубация. При температура около 33 – 34 °C се излюпват повече мъжки пиленца. Над тази температура съотношението се променя в полза на женските.

Храната на птиците е изключително разнообразна. Тя включва нектар, плодове, растения, семена и малки животни, включително дребни птици, техните яйца и мърша. Тъй като нямат зъби, тяхната храносмилателна система е приспособена да поема храната цяла, без да бъде сдъвкана. Устни, зъби и венци липсват, но функционално се заместват от твърда вроговена епидермисна човка /клюн/, rostrum, която покрива предните части на горната и долната челюст.

По начина си на хранене птиците се делят на хищни – Соколоподобните и Совоподобните, растителноядни – Тъкачи, Гъски и всеядни – Врани, Щъркели.

Някои птици могат да менят характера на своите хранителни навици в зависимост от сезона и възможността да си набавят нужната храна. Така например авлигата през размножителния сезон се храни с насекоми и гъсеници, а през останалата част от годината се храни със семена и плодове.

Фламингото и патиците са се приспособили да филтрират водата и по така поглъщат миниатюрни организми останали по човката след филтрация.

Видове като фрегати, чайки и скуа си набавят голяма част от своята храна посредством клептопаразитизъм. Те крадат плячката уловена от други видове птици и по рядко бозайници и с помощта на своята сила и агресивност пропъждат по-слабите хищни животни.

Понякога тясната хранителна специализация и недостатъкът на храна могат да поставят видове птици на границата на измиране. Такъв е примерът с ендемичния за Намибия крайбрежен корморан, чиято численост през 80-те години на 20 век рязко намаляла. Причина за това е намаляването на два вида, които са основна храна за вида – тихоокеанското попче и лангустите от вида Jasus lalandii.

Исторически погледнато, едни от най-големите летящи хищници на земята са били птици (аргентавис и орел на Хааст).
Размножаване

Мнозинството от птиците са моногамни (около 95%). Семейните двойки се формират за един сезон, а в много от случаите за няколко години или до смъртта на единия от представителите и. Това осигурява поделянето на родителските грижи както при мътене така и при отглеждането на потомството.

По-рядко при птиците могат да се наблюдават и полигамия (около 2%), полиандрия (по-малко от 1%), полигиния, полигинандрия и промискуитет. Полигамията се наблюдава при видове, чиито женски са способни да отгледат потомство без помощта на мъжки. При някои видове се наблюдава повече от една социална система в зависимост от обстоятелствата.

Чифтосването обикновено е свързано с период на ухажване. То се извършва предимно от екземплярите от мъжки пол. В повечето случаи то се проявява с изпълнението на песен, но нерядко се наблюдава изумително многообразие и атрактивност при ухажване. То може да се изразява с потрепване на крила и опашка, танци, полети. Женските са тези, които избират своя партньор.

Много от видовете имат изразен полов диморфизъм, като най-често мъжките са по-едри и ярко оцветени (Кокошоподобни, Гъскоподобни), но се среща и обратният случай, когато женската е по-едра и силна (Соколоподобни). Снасят яйца, подобно на влечугите, и някои видове бозайници (птицечовка), но за разлика от влечугите, за да започне развитието на ембриона, е нужно да се повиши температурата на яйцето до над 20 – 25 °C. За целта повечето птици мътят яйцата си (това обикновено правят женските), но има видове, които ги заравят в топли места под земята, като следят единствено температурата да е в необходимите граници (регулирането ѝ става чрез отнемане или прибавяне на пласт топла земя).
Миграция

Много видове птици извършват миграции като така успяват да се възползват от температурните различия в световен мащаб и успяват да оптимизират осигуряването на храна и отглеждането на потомството. Миграциите при птиците са изключително разнообразни. Много видове ежегодно мигрират на дълги разстояния като началото на прелета им се повлиява от продължителността на деня или промяна на метеорологичните условия. Тези птици се характеризират с размножителния период, протичащ в арктичните или антарктичните райони, а зимуват в тропическите райони на Земята или противоположното полукълбо. Преди да отлетят птиците значително увеличават количеството на телесните си мазнини и резерви, а за сметка на това намаляват размера на някои от вътрешните органи.

Извършването на миграцията изисква голямо количество енергия, особено в случаите когато птиците трябва да прекосяват пустини и океани без да могат да се хранят. Сухоземните птици могат да прелетят по този начин около 2500 km, а блатните птици до 4000 km, а рекорд за най-дълга миграция без почивка държи пъстроопашатия крайбрежен бекас, който е в състояние да прелети без да почива разстояние от около 10 200 km. Някои от морските птици са също рекордьори при извършването на своите миграционни прелети. Сивият буревестник гнезди в Нова Зеландия и Чили, а зимува в района на Северния Тих океан от Япония през Аляска до Калифорния. Така ежегодно птиците изминават двукратно това разстояние равняващо се на 64 000 km. Други видове морски птици пътуват дълги разстояния в странстване докато достигнат полова зрялост и се завърнат в местата, където са се излюпили. Типичен пример за това са албатросите, които продължително се реят в небето над Южния океан.

Патологията при птиците е изключително разнообразна. Приблизително на всеки 4 – 5 години се регистрира ново болестно състояние. По отношение на инфекциозната патология причина за това може да бъде вариабилността на етиологичния агент. Значително се обогатява и делът на неинфекциозните болести, особено при домашните и птиците отглеждани с промишлена цел. През последните години особено значение придобиват микотоксикозите и недоимъчните заболявания. Не на последно място трябва да се отбележат и неопластичните заболявания. Спецификата на заболяванията при дивите и одомашнените птици е различна и е тясно свързана с начина на живот и развитие, а при домашните птици и от типа на отглеждане, породни и възрастови особености.

При дивите птици са най-характерни паразитните и инфекциозни заболявания. Паразитозите биват от различно естество и са свързани от местообитанията и видовите особености на птицата. При някои от паразитните заболявания птицата е краен или междинен гостоприемник в развитието на паразита. Инфекциозните заболявания също биват с различен характер и протичане. Една част от тях се свързва с миграциите на птиците, връзките с други видове, източниците на храна и сезонът на проява.

По-специфични за болестите при домашните животни и особено тези, които се отглеждат с промишлен характер. Породообразуването при тях е довело до засилване на проявата на определени белези с цел задоволяване на дадена нужда. По този начин се наблюдава усилен растеж на птицата и нужда от допълнителни хранителни и минерални вещества. Много често в резултат на това, че организмът не успява да задоволи своите потребности възникват недоимъчни състояния. Храненето с некачествен и замърсен фураж също е причина за развитие на микотоксикози при птиците. В птичите стада отглеждани във ферми също често срещани са заболяванията от инфекциозно естество. Те се проявяват с интензивен характер, който е свързан с високата плътност на птиците. Те обаче много успешно могат да бъдат избегнати в резултат на провеждане на профилактични ваксинации и дезинфекция на сгради и съоръжения, оборудване и персонал, който обслужва птиците. При домашните птици отглеждани в т.нар. курници поради екстензивния начин на отглеждане са характерни предимно паразитните и неопластичните заболявания. Често поради слабите мерки за биосигурност те стават жертва и на хищници.

Птиците са и преносители на редица заболявания опасни за хората (зоонози). Такива са например пситакоза, салмонелоза, кампилабоктериоза, особено опасните птичи грип и западнонилска треска и едноклетъчните паразити Giardia lamblia и Криптоспоридии.

Птиците са клас животни, тясно свързан с човека. Много видове са одомашнени и селекционирани с цел получаване на повече продукти от тях. Използват се за месо, яйца, перушина, кожи (щраус). Отглеждат се и като паркови или декоративни животни отглеждани от природолюбители. Други са предмет на спортен лов и по-рядко лов с цел прехрана. Отглеждани са и ловните птици, като сокола скитник, големия ястреб и скалния орел, които са използвани от древността от хората. Някои от видовете са красиво оцветени, други пеят хубаво. В Древен Рим гъските дори са послужили като пазачи. В България с подобна цел са отглеждани белите ангъчи. 

Съжителството на човека с птиците, техните характерни физически особености и начинът им на живот, ги правят задължителен елемент практически във всички мито-религиозни системи в света, като им се приписват най-различни функции. В различните митологични системи птиците могат да се изявяват като божества, герои, демиурзи, шамани, тотемни предци, ездитни животни на боговете и т.н. Освен реално съществуващите видове птици, в митовете често присъстват и митични (фантастични) птици. Ткива са например Гаруда (в индуизма и др.), Анзуд (в Месопотамия), Симург (в иранската митология), Рух (арабска митология), Жар-птица, Феникс и много други. В митопоетичното мислене птиците са специални класификатори и символи на божествената същност, небето, слънцето, атмосферните явления (дъжд, гръм, вятър); плодородието, душата, предсказнията, връзката между космичните зони и т.н.

Митологични класификатори

При изображенията на световното дърво или дървото на живота птиците се разполагат на неговия връх. Обикновено за „Птица на световното дърво“ се избира най-царствената птица (най-често орел или друга хищна птица); по-рядко е обобщен образ на птица, която понякога притежава фантастични черти. Тази птица на върха на дървото обозначава небето, горния (божествен) свят и в този смисъл е противопоставена на съществото-класификатор на долния, подземен (демоничен) свят, намиращо се в корените на дървото (обикновено това е влечуго, риба или някакво чудовище). Типичен пример за това противопоставяне е световното дърво в скандинавската митология – ясенът Игдрасил, на чийто връх е ястребът Вердфьолнир, а в корените му – драконът (змията) Нидхьог. Срещани са и изображения на световното дърво с две птици на върха му – отляво и отдясно. Тези птици се съотнасят със слънцето и луната, допълвайки космологическия модел, а в ритуален план носят идеята за плодородие и благополучие. Обикновено птицата на световното дърво (по-специално орела) се съотнася с бога-гръмовержец в различните традиции: Зевс, Юпитер, Индра, Перкунас и др.

Демиург и културен герой

В редица митологични системи (главно тихоокеански, азиатски и американски) птиците се проявяват като демиурзи и/или културни герои. Те действат сами или по волята на божество. В тези случаи птиците създават земната твърд, добиват блага (огън и др.), основават културни традиции и т.н. Създатели на земната суша в тези вярвания са най-често различни водоплаващи птици – различни видове патици, гмурци и др. – разпространен е мотивът за гмуркането на птицата в световния океан и изваждането от дъното му на парче тиня или глина, от което възниква земната твърд. Според мит от Полинезия, Хавайските острови се появяват от яйце, снесено във водата от божество-птица, а сред Тихоокеанските острови е разпространен мотива за птица, изпратена от божеството, която оплодява дърво или камък, вследствие на което възникват живите същества. Сред някои северноамерикански индианци е известен сюжетът за получаването на огъня от гарвана; според тях слънцето и светлината също дължат появата си на действията на гарвана или орела.

Тотем

Широко разпространена е представата за птицата-предтеча, тотем на племето. Това може да се проследи в имената на отделни фратрии в Северна Америка, Австралия и др. При тлинкитите в Северна Америка има две фратрии – на вълка и на гарвана. В първата влизат родовете на орела и пингвина, във втората – тези на враната, гъската и бухала. В Австралия са известни фратриални обединения, носещи имената на Бялото и Черното какаду, Клиноопашатия орел, Гарвана и др. Там дори се наблюдава и полов тотемизъм – в племето курнаи мъжете са „орехчета“, а жените „коприварчета“; в племето вотджобалък мъжете са „прилепи“, а жените вид козодои.

Шаманизъм

Птиците са неразделна част от шаманските представи на много от племената, главно от Азия и Северна Америка. Възможността на птиците да летят логично ги прави духове-помощници на шамана, особено при магичния му полет. Сред племената в Сибир е разпространена представата, че орелът е баща на първия шаман; божеството Хара Суорун („черния гарван“) в якутската митология е смятан за предтеча на деветте шамански рода при якутите. Шаманите се стремят да наподобят птица и с облеклото си – това се отнася както за народите от Далечния изток и северноамериканските индианци, така и за някои африкански племена.

Птица-душа

Образът на птицата нерядко се използва от митопоетичното мислене, за да изобрази човешка душа. Представата за душа-птица е разпространена в традициите на Древен Египет, Месопотамия, Древна Гърция, Китай, а и в по-съвременни (при евенки, алтайци, якути, някои южноамерикански племена). Известна е и християнската представа за душата като гълъб (такава представа битува и сред хуроните в Северна Америка)

Предсказания

Разпространени са вярванията, че по поведението и полета на птиците могат да се предскажат бъдещи събития. В Древен Рим съществува специален клас жреци, т. нар авгури, чието задължение е да гадаят бъдещето по полета и поведението на птиците. Тези вярвания са разпространени повсеместно. Българите вярват, че ако кокошка пропее като петел, това е знамение за смърт; когато чуят за пръв път кукувица, гадаят дали ще има благополучие и т.н. Дори и днес са запазени подобни вярвания, свързани най-вече с предсказване на климатични промени.

Свещени птици

Птиците са почитани и в по-развитите митологии. В тях те най-често са свещена птица на някое божество и/или негово проявление. В ацтекската митология свещената птица на Кетцалкоатъл е птицата кветзал, бог Уицилопочтли е произлязъл от колибри; в Древен Египет ибисът е птица на Тот, соколът на Хор, Монту и т.н., канята на Мут и др.; в Древна Гърция орелът е птица на Зевс (той се появява и под облика на лебед); в Древен Рим орелът е птица на Юпитер, гъската на Юнона, кълвачът е горският бог Пик (Пикус).

	Елин Пелин
	Мила родна картинка


	Летен ден. Пътуваш с каручка.
	Ширине, ниви, ливади. Пак ниви, пак ливади, пак поле. Сред полето бяло параклисче. Вътре скрит контрабанда тютюн. Вън кръст стърчи. На кръста кацнало невидимо ангелче, донесло божията благодат.
	До параклисчето бунар. В бунара студена вода, извряла от сърцето на майката земя. Над бунара кобилица виси. Кофата от кобилицата открадната.
	Отбиеш се да утолиш жаждата си и не можеш.
	Тръгваш пак. Каручката тропа. Летен ден. Ширине, ниви, ливади, поле. Пак ниви, пак ливади, пак поле. Сред полето бяло параклисче. Вътре скрит контрабанда тютюн. Вън кръст стърчи. На кръста кацнало невидимо ангелче, донесло божията благодат.
	И така нататък, и така нататък.
	Мила родна картинка! Един път ли си радвала душата ми, един път ли си замъглявала очите ми със сълзи, за да не мога да видя всички дреболии на твоята красота.
	Вечният шоп, който ме кара с каручката, е безучастен като кобилите си, безучастен към околните красоти, както и към липсата на кофата.
	— Украднали са я — каже. — Беше нова, та някой може да я е взел за употреба.
	В тона на гласа му и в думите му нямаше ни възмущение, ни протест. Напротив, в тях звучеше някакво оправдание на стореното и малко завист към тоя, дето я е взел за употреба.
	Малката плодородна котловинка, през която лениво тече на големи кривули река, се нежи под хубавото юлско слънце и мълчи, мълчи. Празник е. Никъде се не виждат работници. Буйната ръж вече е почнала да се злати. Гъста зелена трева, изпъстрена с цветя, покрива ливадите. Мирише упоително на детелина. По кичестите дървета хвъркат на чифтове гургулици, влюбени смъртно една в друга. Неизбежните врабчета кацат на орляци по прашния път и търсят нещо.
	Пред нас се изпречват невисоки планински разклонения, едни голи, други гористи, разхвърлени живописно, над тях малко облаче, а зад тях синя далечина, дълбока, лазурна, зовеща бляновете ти.
	— Хубави места, нане Митре — казвам аз на коларя.
	— Е, що ли им е хубавото — отговаря безучастно нане Митре, на когото четинестата глава тъй добре би станала четка за комини.
	Той шиба с камшика си съвсем ненужно старите кобилки, които и така, и така не вървят, и пак потъва в своята безмълвна философия. А по кобилките се събрали всичките мухи от околността. Набъкали се под хълбоците им, под опашките им, налепили се зад ушите им, по коремите им. Безпокойно се дърпат бедните хайванчета и правят жалки усилия с опашка, с крака, с уши да разгонят тая гад, да почешат сърбела си, ала юздите им са здраво в ръцете на нане Митре и той им не дава много-много да шават.
	— Де, де, де, нече да те изедат — кори ги той, когато много примърдат, и удря с камшика.
	— Какво нече да ги изедат бре, нане Митре, виж каква гад, като с туткал са налепени.
	— Па оно и кожата им е яка, не е като моята и твоята — оправдава философски природата нане Митре и пак потъва в небитието. Мене ме мъчи жажда.
	— Спри, нане Митре, да пия от реката.
	— Мръсна е, мръсна. Она е пълна с гъски.
	— Па нема да изпием гъските — викам аз в унисон с неговия мироглед за нещата.
	— Оно гъските нема, ама некой цвъцок ще глътнеш.
	Изразителността на нане Митре ме възпря. Той ме успокои, че селото е близо и там има хубава и студена вода.
	И наистина, пътят ни се оправи се покрай реката. Полето се стесни, навлязохме в малка зелена лъка, между ниски гористи върхове, и насреща, в дъното на тая лъка, нависоко се провидя малкото селце, почти загубено в зеленина от дървета.
	Красива гледка! Мила родна картинка! Покачихме се по гърба на една могилка, скривихме, спуснахме се в друга долчинка и ето ни в селото.
	Ситни като врабчета дечурлига, полуголи, мръсни, немити, непрани, невчесани, се върдаляха из прахуляка. Те се разбягаха от тропота на каручката, застанаха отстрана на пътя и почнаха да хвърлят камъни по нас.
	— Такъв им е обичаят по селата — обясни нане Митре. — Еднаж ми спукаха главата.
	— Па нямат ли училище, учител да ги научи…
	— Па и на това ли он ще ги учи. Чунким някой се е сетил. Оно си е така. Нали са деца… — оправда и това нещо нане Митре и го нареди в обикновените при родни явления.
	Ето чешма. Хубава циментова чешма с два чучура. Изобилна вода тече от тях и пълни каменно корито, което прелива.
	Митре спря конете. Бързо скочих от каручката и се упътих към чешмата.
	— Стой! — извика някой отсреща.
	Един млад селянин с извехтели дрешки, с изгоряло и гладно лице като на роб, дотича при мене.
	— Тая вода се не пие, бае приятелю — рече той.
	— Защо? — учудих се аз.
	— Отровна е.
	— Как отровна? Ами защо я не спрете? Защо сте я оставили да тече?
	— Ние у село знаем и я не пием, ама ваша милост сте чужденец, може да се отровите.
	— Ти какъв си? — питам.
	— Пазач… Пазим да се не пие от водата.
	— Друга чешма имате ли?
	— Пет, ама и они са забранени.
	— Отровни?
	— Оно, речи го, отровни.
	— Ами откъде пиете вода?
	— Имаме си бунари. От дедите още ни са останали.
	Пазачът извика на една жена, която минаваше с пълни стомни в ръка.
	— Стойне, я донеси водица да пие господина.
	Стойна донесе стомните и аз се напих хубаво със студена и прясна вода. Напи се и нане Митре.
	— Е, каква е тая отровна вода бе, приятелю? — полюбопитствувах пак.
	— Оно, как да ви кажа, не че е отровна, ама пак е отровна. Не пием от нея и това си е. Заклели сме се и децата сме заклели да не пият. Нека течат нахалост, пущините.
	— Не разбирам, брате, каква е тая работа. Защо е прохлетисана хубавата вода?
	— Па оно не е за криене баш. Ако искаш, че ти кажем истината. Ние сички, цялото село, с кучетата и котките сме от сегашната партия. Чешмите ги правиха бившите. Сакаха с вода да ни подкупят, та да ни обърнат. Ама ние дадохме клетва от тая вода да не пием. И не даваме никой да пие, Я съм на служба да вардим.
	— А-хааа… сега чак разбрах. Карай да вървим, нане Митре.
	Излязохме зад село, на височината. Обърнах се, та погледнах още веднаж живописното селце. То тънеше в зеленина от овошки и големи орехи. Около него разхвърлени току-що почнали да се позлатяват ниви. Гургулички прехвърчат. Врабченца чуруликат. Слънцето свети с радост и небето разстила безкраен и лазурен хоризонт.
	Мила родна картинка!

	Иван Вазов
	Немили-недраги


	I.

	Нощта беше влажна и мрачна и браилските улици пустееха. Студената декемврийска мъгла, която обикновено пада покрай бреговете на Дунава, се беше напластила в една от главните улици на града и задушаваше с отровния си дъх последните минувачи, които бързаха да се приберат у дома си. Мъжделивите фенери, що стърчаха на почтителни разстояния по двете сграни на улицата, едвам прокарваха мътна и неопределена светлина през мъглата и като че още повече увеличазаха мрака. Всичките лавки и магазини бяха затворени вече; никаква светлина или шум не излизаше навън; понякога само се чуваха уединени крясъци и псувни на някои закъснели картоиграчи в някое затворено казино.
	Само едно малко, тясно, защитено с железни пръчки прозорче светеше още. Това прозорче беше равно със самата земя и откриваше съществуванието на една будна кръчма, с каквито бяха богати по онова време браилските пиаци. Ако се приближеше някой до ниската врата на тая кръчма и надникнеше хубаво над нея, щеше да види благодарение на слабата виделина, дошла от един близък фенер, една вапсана дъска със следующия надпис: _Народна кръчма на Знаменосецът_! Такива чудновати надписи бяха на мода по онова време. Всяко кафене, държано от българин, имаше своята девиза; всяка кръчма, посещавана от българи, се гордееше с някакъв гръмлив или безсмислен надпис, над тая се четяха думите: _Българский лев_; над оная названието: _Филип Тотю, храбрий Български войвода_; над третя думите: _Свободна България_, с три възклицателни. Но най-любопитни бяха лавките на тютюнджиите българи. Ето там една лавка с разтворена врата. Вътрешната страна, сиреч тая, която гледа сега към улицата, представлява един турчин с традиционната чалма на глава и с дълъг чибук в ръката. Минувачът не би се заинтересувал в това изображение от много обикновена и първобитна живопис, ако да не забележеше под коленете, на турчина думите, раздраскани с гвоздей, вероятно от патриотина тютюнджия: _Долу тираните_! По-нататък, на другата тютюнджийска лавка с подобно изображение, нямаше тия думи, но затова едното око на добрия турчин бе изчовъркано. Други тютюнджия, вероятно по патриот и по-разпален неприятел на турското племе, при турчина си заръчваше да изпишат и един хъш с гола сабя, който показваше вид, че се готви да заколи злополучния чалмоносец. Обикновено такива лавки биваха най-много посещавани от емигрантите и хъшовете. Съдържателите на тия лавки бяха въобще се „народни“. „Народен“ се наричаше там всякой българин, избягал от въжето, от тъмницата или от насилието на турците, който имаше какво-годе състояние и помагаше по силата си на бедните и презренн останки от героическите чети на Хаджи Димитра и Филип Тотя. Всеки такъв „народен“ тютюнджия даваше на вяра тютюн на съотечествениците си, с блага надежла, че ще му се разплатят при по-добри времена; най-после и да му не платят — нищо няма: те са хъшове, бедни хора, казваше си той и се усмихваше.
	— Бай Андо, я ми претегли още двайсет и пет драма тютюн, па го запиши при другия — казваше един дрипав, неопран и едър хъш на „народния“ тютюнджия: — Чорбаджията — исках му тая заран пари, — но каза: утре ела. Той ми помага, не е лъжа; но ако ме излъже и утре, ще му разпукна главата на това куче…
	— Крумов! — казваше един друг хъш, като се обръщаше към един бакалин: — Займи ми два франка още.
	— Ще ги изпукаш и тях; знам си аз стоката… На ти петдесет бана, па се пилей!… — казваше Крумов. Тогава беше патриотическо да се носят гръмки прякори. Имаше още Перунов, Асенев, Балкански, Левски, Гръмников, Планински и пр.
	Но нека влезем в кръчмата, на която прозорчето светеше още през нощта.
	Тая кръчма беше една дълбока изба, в която се слазяше е по една стръмна и извита стълба. Една опушена и полуразбита лампа висеше на потона и осветляваше вътрешността. Един топъл и задушлив въздух, сгъстен от кадежа на лампата и цигарите и от киселите изпарения на питиетата, пълнеше това подземие. На една страна, въз една висока усамотена и измокрена полица, стоеха йерархически наредени чашите и шулците. На срещната стена бяха налепени няколко литографически картини, които представляваха боевете на Хаджи Димитровата чета при Върбовка, при Караисен и клетвата, която прави същата чета на Дунавския бряг. Няма нужда да описваме подробностите на тия картини; те са разпространени по всичките кътове на отечеството ни и всеки от нас ги е гледал на времето с благоговение и възторг. Достойна за любопитството беше още една картина, изписана грубо, с ръка, залепена под горните три. На лявата й страна беше изображено нещо като село. Из това село излазяха няколко селяне. Пред тия селяне вървеше един стар турчин с огромна гъжва, с едно блюдо на ръцете, в което като да стоеше пита хляб. Срещу тая буколическа група задаваше се друга една група, състояща от въоръжени человеци, с бели хъшовски дрехи, с цървули и с калпаци, на които личеха малки левчета. В средата се издигаше един великан, който държеше висок червен байрак със словата „Свобода или смърт!“ Отдолу с едри неправилни букви се разказваше съдържанието на картината, представляюща посрещането, което направи един турски първенец на четата, не помня добре в кое село. Това разказване се свършваше с думите: _Да живее храбрият Странджа — знаменосец_!
	Една дружина от шестима души, насядали на одърчето в дъното на избата, допълняше изгледа.
	Те бяха всичките хъшове или почти хъшове. Най-старият от тях, който беше най-снажен, дълголик, сух, жълт с гъста черна брада, се беше изтегнал до стената и от време на време изпущаше един гъстьк пушек из устата си. Той слушаше внимателно какво разказваше един от събеседниците му. Види се, че разговорът беше много интересен за него, защото сегиз-тогиз челото му, въз което личеха зарасли рани, се набърчаше отрицателно, или пък клюмваше утвърдително. Той често пресичаше говорящия, като викаше високо и кашляше:
	— Не, не! При Саръ яр убиха Тончо Тралалата, а не в селото, лъжеш, Македонски!…
	Или:
	— Той беше Иванчо Гърбата… Гърбата беше, дето удари Мишева с револвера… нарочно… аз знам, че нарочно той уби Мишева, проклетникът проклети!
	— Право! И аз сега ми дохожда на ум… Черкезинът беше, а не Селвели Мустафа… Право, тъй е… видях го, кога падна. Имаш право, Македонски!…
	Или:
	— Аз го убих, него, мръсника. Насмалко щях да изпусна знамето. Там ме раниха.
	И той кашляше силно и се задавяше.
	И после пак слушаше.
	Оня, който разказваше, беше един висок мъж с дребно и надупчено от шарката лице, с дълги сиви мустаци и с лукави, дръзки очи. Той носеше едно огромно извехтяло и без копчета палто и громкото име Македонски; Никой не знаеше нищо от миналото му, преди да дойде от Влашко, освен това, че той бил войвода на някаква хайдушка чета в Македония. Може би тоя слух беше причината, дето той упражняваше осезателно влияние въз другарите си хъшове.
	До него седеше турски друг един момък на възраст до трийсет години, комуто казваха _Хаджият_. Той имаше лице сухо, длъгнесто, жълтеникаво, което се окончаваше с една остра брада без косми. По това лице ясно се виждаше изражението на уморяване и отслабване. Той навождаше главата и дремливо я клатеше, като се сепваше, колчем старият прекъсваше Македонски, и се изкашляше.
	До Хаджият седеше други млад человек с черно и нагърчено от преждевременна старост лице, бръснато. Той гледаше много внимателно в Македонски, който разказваше, като често и машинално правеше движение с ръката от устата към гърдите, като че гладеше космите на невидима брада. Той беше поп и беше участвувал в четата на Тотя. Сега беше _хъш_. А казваха му _Попчето_.
	Не с по-малко любопитство и внимание слушаше и най-младият от всичките, почти хлапак с фес. Той зяпаше в устата на разказвача и ловеше жадно всяка негова дума; а когато се обадеше и старият, вниманието му се преобръщаше на благоговение. Той впиваше вторачено очите си в жълтото и измахнато лице на стария хъш, гледаше как се свива набърченото му от рани и трудове чело. Това двайсетгодишно момче имаше всичките черти на невинността и ентусиазма. Син на един богат свищовски търговец, той беше зарязал тайно магазията на баща си и с парахода беше пристигнал тази вечер. Защо? И той сам не знаеше. Той просто беше оставил бащината си магазия, защото му беше омръзнало това тихо, сигурно и егоистично съществувание, което беше монотония. Мечтател, идеалист, ветреник — той искаше да вкуси от сладостта на неизвестното и новото. Като притурим, че той беше написал и напечатал тайно вече цяла патриотическа поема, ще разберем лесно защо беше забравил да вземе и пари за разноски.
	Македонски, който случайно стоеше на пристанището тая вечер, съгледа го, запозна се с младия вагабонтин и го доведе да нощува у Странджата.
	Очевидно, разказът се отнасяше до боевете и приключенията на въстаниците, що бяха нахлули в България преди три години. Старият инвалид се вълнуваше при преди три години. Старият инвалид се вълнуваше при възпоменанието на тия подвизи и героически нападения. Било, че настоящето му се вижда тежко и безславно, било, че чувствуваше охтиката в гърдите си, която се заявяваше в чести и раздразнени кашляния, той се сърдеше от най-малката невярност в разказа на другаря си, викаше и гневно се мусеше.
	Тоя бледолик, болнав, сух като скелет человек беше Странджата, знаменосецът. Същият, който беше изписан на картината.
	Той сега държеше тая кръчма.
	Ето защо младото момче гледаше на него с такова страхопочитание.


	II.

	Когато Македонски свърши разказа си, трима от другарите бяха вече задрямали на местата си и хъркаха доволно громко. Странджата постоя няколко време замислен над това, що беше се хоратило, стана прав, свали съдраното и омацано сетре, измъкна отзад из червения пояс, който запасваше окъсаните му и запятнени панталони, един голям револвер и го окачи на гвоздея на стената. После слезна от одърчето, което му причини няколко нови и кресливй изкашлювания, отиде пред картината на посрещането с хляб-сол, спря се, погледна я горделиво, захлупи голямото гърне с виното, духна лампата и се върна на одърчето да легне. В туй време бяха легнали вече наред до другите троица Спиро Македонски и Свищовчето. Настана съвършен мрак в избата.
	Скоро концертът, устроен от тримата заспали, се усили още повече от гръмогласното хъркане и от пискливо гръдно свирене на Странджата. Сънят успокояваше поне навреме тия измъчени от бедността същества; тия хлътнали от бдения и невъздържание очи; тия недояли корми, тия отслабнали и обелени от скитане крака. Утрешният ден беше начало на нови нужди, на нови борби с живота за тия бедни и пренебрегнати сега поборници. Душата им щеше изново да се трови пред вида на богатствата и великолепието, които на всяка стъпка им се мяркаха в хубавия румънски град. Докога ще се продължава това съществувание? Какво ще правят в тая чужда земя? Кога ще видят своите семейства, своите семейства, своите мили съпруги, своите стари майки? България беше затворена за тях. Румъния им даваше гостоприемство, но гостоприемството, което дава пустият морски бряг на изхвърлените от бурите мореходци, разломени и съсипани. Бяха сред обществото, но бяха в пустиня.
	Къщята, магазиите, кесиите, сърцата бяха затворени за тях. Живееха само с подаяния па други, почти като тях бедни. И то не винаги. Гладните дни през всяка седмица идеха на чредата си редовно, неизбежно, фатално. Да, работеха понякога с надница за няколко гроша, колкото за хляба. Но и то не беше всякога. Малцина можаха да се заловят за някоя, ако и скромна, но сигурна търговийка. Имаше няколко хлебари, няколко кръчмари или други малки търговци хъшове. Но за голямата маса бежанци, която постоянно се умножаваше, нямаше поминък. А зимите бяха студени, а кълките трепереха, а червата куркаха. Един студент от руски университет, наскоро изгонен от България, беше си купил един дръглив кон с мях и ходеше из браилските улици да продава дунавска вода. Двама учители, избягали от Диарбекир, продаваха лимонада на площада. Но скоро се лишиха от това предприятие, като не можеха да заплатят тежката такса за правопродаване, наложена от градското управление. Прочее, гладът и бедността простираха отвсякъде ръце към тия нещастници.
	Оставаха им две неща да изберат, за да не умрат от глад. Или да се втурнат с оръжие в в България и да умрат в Стара планина или на въжето, или да крадат. Но Тотю вече почиваше на лаврите си. Панайот благоденствуваше в Сърбия, а Хаджи Димитър отдавна беше умрял на Бузлуджа. Знаеха това само няколко селяни и орлите. Оставаше второто средство: да крадат. Но всяка влашка тъмница беше вече населена с по няколко юнаци. Балканските орли стояха в клетка. Героите бяха сега кокошкари. Един нов и гладен пролетариат, съставен от подвизи, дрипи и слава. Да, защото тия нечисти дрипи, що висяха по снагата на тия нещастници, това беше славата: най-високата слава, защото беше непризната и окаляна от презрението. И те ходеха често на брега на Дунава и гледаха зелените хълми на България. На`, тя е там, усмихва им се, вика ги, говори им, показва им небето си, показва им огнищата им, вьзпоминанията им, мечтите им… Дунавът величествено и тихо се синее между тях и нея, като една бара. Една крачка само — и в нея са; един вик само — ще ги чуе. Как е близко и как е далеко! О, Българийо, никога не си тъй мила, както кога сме вън от тебе! Никога не си ни тъй необходима, както когато те изгубим безнадеждно!…
	Бръчков, и той спеше. В ума му се вълнуваха разни странни и фантастически образи. Разказът за подвизите на четите приимаха сега форма и плът пред него. Той гледа Странджата, като дига знамето си в Балкана и вика: момци, дръжте се! Ту Спира Македонски, като запаля турската плевня и разсича надве един турчин и една кадъна. А Балканът се люлее, горите шумят, ветровете духат и пушки гърмят из буките. Ето там една глава с левски калпак подаде се иззад бука и се скри. Чу се гръм после друг гръм, още един гръм, много гърмежи и цялата гора букашка ехти и стене… А сърцето тупа, тупа, та ще се пукне! Ето Хаджи Димитър се подава също такъв, какъвто го има на картините.
	Той държи меч в ръката си, търчи пред дружината си. Къде търчи толкова страшен и хубав?…
	Изведнъж гръм се чу… Той пада… кръв облива го… После дим, после облаци и всичката чета става на духове и хвърчи, хвърчи из небето и всичко изчезва.
	Когато се разбуди на заранта, той стоя няколко секунди замаян, доде да се опомни. Той видя, че не е в Балкана: на одърчето имаше само двама да спят още. Странджата беше станал най-рано, беше отворил вратата на избата, беше измел и турил кафеничето в огъня. Револвера го нямаше вече на стената. Македонски се разхождаше с едри крачки из кръчмата й пушеше. Тои беше хвърлил две ракии на кредит у стария знаменосец.
	— Бръчков — каза той, като се приближи. — Ставай да идем да пием кафе у Ламбри. Но тоя фес да го хвърлиш или по-добре харижи го на Странджата.
	Бръчков стана, набързо се уми, стегна и излезе из избата, като прие в замяна на феса си една вета и износена капела, що Странджата извади из една ракла.
	Излязоха на улицата, по която вече гърмяха каляските и файтоните и сновяха многочислените утренни минувачи. Влязоха в едно широко и пълно с дим и пара кафене. Из пръв път то поразяваше погледа с безбройните, окачени по стените картини, които представляваха всичките доста забележителни сблъсквания и случки от елинското въстание и от подвизите на българските чети. На най-личното място висеше кадрото на гръцкия цар и царицата и образът на Раковски. Нищо по-особено нямаше тука. Когато си пиеха кафето, двамата приятели бидоха наобиколени от неколцина человеци с вагабонтски изглед, прилични на гръцки паликарета. Бяха хъшове оцивилизовани. Разговорът се захвана с новините от България и се свърши с игра на карти. Бръчков, очарован, че направи познанство изведнаж с толкова българи в тая чужда земя, прие предложението на Македонски да поиграят на скамбил по на един франк. Бръчков беше доста изкусен в тая игра и спечели няколко пъти наред франковете на Македонски, които той държеше вероятно в джеба си. Македонски се ядосваше, псуваше по влашки злата си чест и Мидхад паша и удряше силно картите по масата, които не му вървяха.
	Хаджият се приближи до ухото на Бръчков и му пришъпна:
	— Недей игра с Македонски, ще те обере.
	Бръчков клюмна с главата си и продължи с още по-голяма съсредоточеност да играе.
	— Но ти не туряш парите на масата… единайсет франка стават вече имам да взимам — каза Бръчков на Македонски.
	— Готови са бе, брате, слава богу, честен човек съм-отговори Македонски, като размещаше книгите.
	Изведнаж играта доби друго направление. На Македонски провървя. Бръчков се ожесточаваше. Македонски се чудеше как му идат така книгите. Скоро Македонски си очисти дълга и хвана да печели.
	Хаджият гледаше със съжаление на Бръчкова.
	Бръчков продължаваше да играе. Той хвана да се поти, защото вече два наполеона му хвръкнаха. Остаяха му всичко пет франка и той ги положи всичките из един път. Македонски ги спечели. Бръчков остана без ни една пара. Македонски погледна стенния часовник и каза:
	— Единайсет часът! Да обядваме!
	— Ами аз нямам нищо сега! — каза смаян Бръчков.
	— Ще те гостя, не се бой! Щото е мое, то е и твое. Тука, във Влашко, работите така отиват. Няма да те оставим. Тука е чуждо място.
	Тоя человек упражняваше едно странно влияние връз Бръчкова. Тоя уверен, насмешлив, лукав поглед, съединен с изражението на безгрижността към живота, замая Бръчкова и той машинално тръгна подир Македонски и Хаджият.


	III.

	Завърнаха се в кръчмата на Знаменосеца. Странджата беше сготвил вече обяда за обикновените си посетители хъшове: тенджерата с фасуля, свалена от огън, изпущаше топла пара. Очакваха се само гостите. Скоро те хванаха да дохождат по един, по двама и длъгнестата маса насред кръчмата се заобиколи от изгладнели хора, които с лъжица в ръцете нетърпеливо чакаха да им напълни Странджата блюдата. Бяха там и всичките снощни нам познайници. Скоро обядът се почна шумно, устните засърбаха, устата загвачиха, гърлата загълтаха. Разговорите станаха оживени и разнообразни. Приказваха за политиката, за снощното строшаване касата на един богат търговец, за „народните изедници“, за пристигналия богат турчин от Мачин, който трябва да се премахне, за по-ланските битки в полетата на България и за скъперничеството на чорбаджиите. Всичките, с изключение Бръчкова, зимаха живо участие в тия важни разговори. Когато гаврътнаха по няколко чаши от киселото евтино вино на Странджата, очите пламнаха и думите станаха по-буйни. Псувните зачестиха и заканванията се заповтаряха. Гърмяха въз известен богаташ българин, пресичаха се, раздражаваха се.
	— Аз това дебело шкембе, ако го не разпоря като един надут мях, да не ме викат Станчо Дерибеят — викаше един едър момък, като дъвчеше бързо и ожесточено.
	— Проклетникът проклети! Не дава счупен бан… остави ни да мрем от глад… ще го изкърмуша, ако ми падне на ръце — викаше друг един чер брадат господин, като държеше застрашително набодката си.
	— Чувате ли? Тия чорбаджии се хранят с потта на сиромасите… Аз казвам, че преди да изтребим турците, трябва да изколим тях… няма друго спасение — викаше третият, който беше върл читател на _Свобода_.
	— Я го виж — пресече го един друг, — работи, господине, поизпоти се малко, па тогава викай против другите… Като че чорбаджиите за това печелят пари, за да ги изтърсят в пазвата на Петка Мравката!
	Петко Мравката се обърна учудено към лицето, което смееше да хвърли тия думи в лицето му.
	После каза запалено:
	— Аз съм работил и съм се потил в Балкана; аз съм заслужил на народа и съм лял кръв; а тебе да видим… ти тогава продаваше куврици.
	Но първият кипна и като изпи чашата си до дъно, каза:
	— Дали съм продавал куврици, то аз зная. То не е твоя работа. Но ако искаш, да ти покажа раните си на крака… Не си само ти ходил на бой; но хората не реват като тебе…
	Няколко гласа извикаха:
	— Димитро`! Мълчи! Мравката има право… Чорбаджиите са предатели и изедници!
	— Всичките да ги изколим! — отвърнаха други.
	— Долу чорбаджиите! Да живее народът!
	— Да живее комуната! — изрева Спиро Македонски и удари силно с юмрука си по масата.
	По онова време комуната беше нещо ново и затова на мода.
	А между това чашите с евтиното вино бяха в постоянно движение. Мълвата се увеличаваше. Двама души, които стояха до защитника на чорбаджиите, бяха успели вече от дума на дума, от рязкост на рязкост да се хванат за косите и се давчаха. „Предател! Шпионин!“ — чуваха се викове из борбата. Духът за борба зарази и осталата част от обществото. Едни се застъпиха за Димитрото, който ревеше като опушнат, другите повечето изявяваха негодуванието си против него. Всичките се струпаха.
	— Навън! Навън! — викаха много гласове.
	— Навън чорбаджийският приятел! — повториха други и няколко жилясти ръце подемнаха омаломощения Димитро`, за да го сложат на стълбата, сиреч да го изпратят из вратата.
	— Ще пушна: пусни ме! — изкрещя Димитрото, като измъкна револвера си.
	Това смущение щеше да има по-печална сетнина, ако Странджата да се не бе намесил.
	— Стойте! Оставете Димитрото! — викаше той, като разтика освирепелите хъшове.
	— Той е мекере! — извика Мравката.
	— Не е! — каза Странджата.
	— Не е? А какъв е?
	— Народен, като вас. Аз го видях в битката… юнак е, нямате право…
	— Странджа! — изръмжа Хаджият. — Дето ще се каже, ние сме криви, а той е прав… Ние, разбираш ли? Не щем съдия!
	— И вие сте прави, защото сте бедни и презрени страдалци, както съм и аз… и имате право да сесърдите.
	Тия думи задоволиха за една минута поразсърдените гости.
	— Да живее Странджата, храбрият наш знаменосец! — извика Македонски, като взе чашата си.
	— Да живее! — обадиха се всички. — Да се чукнем.
	И чашите зачаткаха. Странджата дойде в умиление и като вдигна чашата си с разтреперена ръка, каза развълнувано:
	— Благодаря ви, братя мили, за честта. Няма по-голяма радост за мене, стар хъш, отколкото да се намирам между вази, свои братя. Нашите славни битки в отечество България ги помни народът… Те разбудиха народа и му вляха в сърцето желание за свобода и за правда. Но ще кажете: днес кой ни зачита? Кой ни признава? Мирувайте! Ние сме човеци, ние сме българи, ние изпълнихме нашата света длъжност към отечеството. Нищо повече. Какво ни трябва друго? Пари ли? Пари не щем, за пари не сме проливали кръвта си, защото е по-скъпа от всичките пари на влашките богаташи… Имот ли искаме, или къщи? Та ние зарязахме нашия имот и къщи доброволно. Ние нямаме потреба от имоти. Ние се жертвуваме за свободата на България и ако найдем отплата, то тя ще бъде: освобождението на България, ни повече, ни по-малко. Наистина, мъчно е за вас да гладувате и да се скитате немили-недраги по чуждите места, мъчно е и за мене със старите кокали и с болните гърди да върша тия работи, аз, дето едно време носех левското знаме, ази, храбрият Странджа, тая ръка сега държи лъжицата! Станахме баби… Ах, братя мили!…
	Всичките станаха прави и мълчаха.
	Странджата пак вдигна чашата и продължи:
	— Братя, няма защо да жалим. Ако ние тука сме скитници и голтаци, в България нашите бедни братя са хилядо пъти по-зле. Там турците глобят, събличат, убиват, позорят и народът пищи кански в робството и няма какво да стори. Ние сме поне свободни. А като имаме свободата, имаме всичко. Не трябва да се отчайваме. Додето имаме ръце и крака, и кръв в жилите си, и огън в сърцата си, нашето отечество все има нужда от нас. Ако не днес, то утре ще удари пак часът. Ние трябва пак да сме готови — аз със старите си кости пак ще взема байряка, бари още един път да го издигна в Балкана, па тогава да умра. Можем още дълго време да страдаме, може още много да чакаме, да гнием и да умираме по влашките полета, но няма нищо. Народ без жертви не е народ. България има цял народ от роби, нека има и няколко мъченици днес, а хъш значи да се мъчиш, да гладуваш, да се биеш, с една дума, да бъдеш мъченик. Ама ние сме били тия мъченици, нека! Колкото ги повече има, толкова по-добро за България. Но, да свърша. Мен все ми се чини, че работите ще се променят: скоро ще се размири политиката и нашите ръце не ще останат празни, и нашите сърца ще затуптят и ще викнем: смърт или свобода. И ще умрем със слава и в борба, и няма да издъхнем като кучета по тия улици. Ще се бием още, братя мили! Ще се бием за свободата на България! Да живей България!…
	Един страшен и възторжен вик повтори най-последните думи на знаменосеца. Кръчмата екна от тоя вик. На всички очите бяха пламнали, светеха с пламъка на чистия патриотизъм, сиреч на самоотвержението. Чашите се изново наляха. Едно внезапно разбуждане на духовете и сърцата се забележи. Всичките тия лица, одеве груби и свирепи, изведнаж се обляха с някакво изражение на благородство и решителност. Минувачите, които чуха тоя грамаден вик „Да живей България“, се спряха и се натрупаха пред вратата и впиваха любопитно погледите си в мрака на кръчмата. Бръчков цял трепереше от умиление и възторг. Нему се искаше да прегърне тия странни хора, които тъй страшно го привличаха със своята отвратителност и гордост. Той видя в тая хора въплощение на една висока мисъл. Сториха му се, че това са висши същества, родени за страдания, за борба и за слава — не като другите смъртни. Даже Македонски, на когото му беше криво от тая заран, му се стори сега человек благороден, человек голям. А думите на Странджата, силни и трогателни, още ехтяха на уште му. Той зема чашата и сред минутната тишина, що се въдвори, извика със своя ясен и звънлив глас:
	— Юнаци! Да живей храбрият Странджа!
	— Да живей! — извикаха всички.
	— Да вдигнем Знаменосеца, да го вдигнем! — И няколко жилести ръце повдигнаха нагоре развълнувания и трогнат стар знаменосец. Очите на Бръчкова светеха, бузите пламтяха, цялото му тяло се тресеше от възторг. Наздравицата, що пи тъй ненадейно, направи да обърнат на него внимание. Всичките го изгледаха н му се учудиха. Той им стана симпатичен. Странджата му хвърли няколко погледа, пълни с чувство.
	Изведнаж Македонски издигна чашата и каза декламаторски:
	— Господа, Бръчков е пристигнал снощи от Турцията, защото неговото благородно сърце не може да търпи повече тиранията на нашите петвековни неприятели. Той дойде при нас, та с нас заедно да дели залъка, глада и страданията. Той направи като нас. Той е наш брат и достоен син на майка България. И тъй, аз пия за най-младия ни другар Бръчкова: да живей Бръчков!
	— Да живей! — отзоваха се всичките гръмогласно.
	— Да живей българската младеж! Да го вдигнем! Да го вдигнем! — и десетина ръце издигнаха смутения и разтревожен Бръчков до потона.
	Това обстоятелство беше, тъй да се каже, кръщението на Бръчкова в хъшовството.
	Велики чувства на вьзпоминания се разбудиха сега в душите на сподвижниците Хаджи Димитрови, Тотюви, Панайотови. Трябваше тия силни вълнения да намерят един изход, за да се излеят из стеснените и разтупани гърди на юнаците.
	И гръмна песента:
	„Тръба звучи, Балкан стене…“
	Мъжките звукове на тая народна песен (както се наричаха тогава всичките патриотически песни, що тайнствено и с ръкопис се разнасяха и пееха из цяла България) изпълниха кръчмата, излязоха на улицата, прескочиха по-нататък. Гаче тесният изход на тая подземна изба беше душник на някоя тайна пещера, из която излизаха демоническите гласове на някои Стенатори. Стана една голяма навалица пред входа на кръчмата, която се увеличаваше на всяка минута. А дружината продължаваше да пее с въодушевление. Сам Странджата пригласяше прав на песента и когато се запя стихът: „ах, любезно отечество, за теб ще се бия!“ — той дойде в извънредно вълнение, очите му се наляха с кръв и той побара револвера, който беше на гърба му. Когато песента се изкара до последния си куплет, дружината пак насяда на столовете си. Лицата станаха по-спокойни. Едно отрадно и утешително чувство подействува като сладък балсам въз душевните рани на скитниците.
	Множеството се разотиде, а по дъното на избата стигнаха думите па някои от зрителите власи:
	— Булгари бе`ци! — А това значеше: пияни българи.
	Отгоре от стълбите се зададе един бледолик момък, облечен доволно изящно, с цилиндър и бастун.
	— А! Владиков! — извикаха хъшовете.
	Владиков, едновремен волентир в българската легия, събрана от Раковски в Белград, после хъш в Панайотовата чета, която се лута из Стара планина, и дълго време скитник по влашките градища, беше сега учител в българското училище в града.
	— Добра ви веселба, момци — каза засмяно и фамилиарно Владиков и сложи лъскавия си цилиндър на масата, цяла измокрена с вино. — И тоя път шапката ми не ще да излезе безнаказано из твоята кръчма, Странджа. Е, как си — коткаш ли момчетата? А бе, а propos, знаете ли защо ида?
	— За да те почерпим и тебе една чаша — каза Македонски, като му наля.
	— Хай, наздраве. Но аз за друго ида. Искаме да дадем до друга неделя в училището представление. Кой от вас иска да вземе риля?
	— С някаква народна цел ли? Ако е така, аз взимам участие — каза Хаджият.
	— С народна цел и с пренародна даже — касае се… да съберем една достатъчна сума за разноски по човека… — Владиков се озърна важно и предпазливо — за човека, когото ще ги изпратим да убие султана — завърши той съвсем ниско. После шепнешком им обясни великото значение, което би имало такова произшествие за българската революция.
	— Прието, всички ще играем.
	— Аз земам роля, но ако играя царя — каза Македонски, който беше играл вече ролята на някой цар не знам в каква Войникова драма. Нему му се искаше пак да почувствува трепета и очарованието на царското величие.
	— Аз ще играя войводата пък — каза скромно Мравката, — нали има войвода в представлението?
	— Няма ни цар, ни войвода: драмата е _Изгубена Станка_.
	— Поврага ти изгубената Станка и пропадналата Лалка! Аз в такива бабешки игри участие не вземам! — разкрещя се Македонски, който пръв път чуваше за такава драма.
	— Ти ще играеш Желю, хайдутина.
	— А? Има ли хайдутин?
	— Има и кръвопролитие, боеве, гърмежи…
	— Каквото аз обичам — каза Македонски, като си засука кръвожадно левия си мустак.
	— Ти, Хаджи, ще играеш Татарчето.
	— Нека бъде — каза Хаджият. — Аз в „Стоян войвода“ бях арапин, сега ще съм татарин. Печеля пак.
	— А ти, Мравка… тебе да ти дам… кое искаш ти?
	— На мене дайте нещо като команда да бъда — каза скромно Мравката.
	— Тебе ще те направим бабичката, защото си гърбавичък и нисичък. Па и гласът ти мяза… Не ме гледай такъв… ролята на бабичката е най-първата. Аз ще играя стареца. Ти, Димитро, земи Йова, а ти, Недов — Василия, а вие пък останалите — второстепенни и малки роли…
	— Ами Станка кой ще бъде? — попита внезапно Странджата, който беше в течението на българската драматическа литература.
	— Станка?
	— Да, Станка, момата…
	— Как? Има ли и мома? — попита кръвожадният Македонски.
	— Действително — каза Владиков, като се замисли, — изщукна ми из ума най-главното. И после, като изгледа дружината, прибави:
	— Нея някой мъж да я играе, някоя по-млад като…
	Учителят се пресекна, като гледаше в Бръчкова. Той не се познаваше с Бръчкова.
	Лицето на Бръчков цяло пламна в огън.
	— Ах, не се сетих одеве… да ви запозная — каза бързо Македонски. — Бръчков, Владиков.
	— Как, ти да не си поетът? — попита зачудено Владиков, като протегна и стисна за ръка Бръчкова. — Аз съм чел вашите поеми… нали са ваши?
	Бръчков още повече се изчерви и смутено избърбора:
	— Мои, а, нищо не са…
	— Радвам се, радвам се, че се запознахме. Кога допаднахте?
	— Снощи е пристигнал — пое Македонски — от Турция и макар да не иде от балканските усои, както ние, а от магазията на баща си, той е славен хъш. Той е вече наш приятел, на всички ни… Поет, а? Майки, не знаях тази заран, ами го оскубах… — прибави той, като сдъвка думите си. — Но се едно, няма да го оставим.
	Владиков подзе:
	— И тъй, г. Бръчков приема ли ролята на Станка? Тука жена не би се намерила да играе…
	— Приемам с благодарение, макар че не съм мома — отговори Бръчков.
	— Нищо. Като те накичим и попременим, няма да те познае никой. Ще позамажем с малко белило черните косъмци под носа ти и работата е свършена.
	— Ба, може и тъй — каза Македонски, — какви му са мустаците? Мъх. Няма нищо от толкова. Лани помниш? Гицата наш стана Райна Княгиня с мустаки като на пъдар, но пак мина за Райна. Тия работи се не гледат в театрото.
	Бръчков, който се беше за кратко замислил, се изсмя.
	— Защо се смеете?
	— Знаете ли — каза той, като се почеса в тила примижа: — Мисля за целта на това представление. Наистина грандиозиа цел.
	— Друга не е, вярвай — каза Владиков.
	— И ако се сполучи всичко докрай — каза Бръчков — и сумата, която съберем от представлението, постигне назначението си, историята донявга праведно ще може да каже, че изгубена Станка е убила султан Азиса. Не е ли тъй?
	— Та отде знаеш? Може и да го каже това историята… тя толкова чудесни работи нн разказва, щото нищо за невярване няма. Големите работи са ставали от малки причини… и тая изба може да разтрепере цяла империя, но наистина и аз си мисля, какво ли ще да бъде?
	Странджата се приближи до учителя.
	— А мене забрави — каза той, като желаеше да бъде участник във великото дело…
	— Ти? И ти искаш? Тогава ти ще си на бюфета… само че и за тебе трябва костюм… с тоя омазан кожух, мукански, не бива… па тия две дълбоки резки от сабя на бузата ти ще причинят припадък на някои нервически госпожи… Аз, бедни мой Странджа, по` бих желал да те видя всред Стара планина, със знамето, там е твоята сцена…
	Още от нея вечер се раздадоха всекиму ролите и подир една неделя се почнаха всяка вечер репетициите. На другата неделя трупата беше се приготвила вече и обявленията се залепиха по улиците.
	А султан Абдул Азис нищо още не знаеше за това.


	IV.

	Вечерта на представлението скоро дойде. Залата или по-добре широкият пруст, евтино нает в една частна къща, дето щеше да се даде, беше вече осветен, т.е. бяха окачени и запалени по стените около дванайсет малки фенерчета: пред сцената, дето беше назначено място за оркестъра, състоящ от влашките цигулари цигани, стояха като разкош пет лампи, двете със счупени стъклени тръби, вероятно донесени от училището. На вратата на пруста висяха четири книжни фенера, които служеха в също време като осветление на продавача на билетите и на бюфета, дето благопристойно стоеше Странджата. Самата вътрешност на залата нямаше никакви украшения. По-голямата част от нея беше занята от няколко дълги реда столове, със залепени отзад номера, на които щеше да седи публиката. През сред залата те оставяха един тесен проход за хората. Празното място на дирната част на залата беше галерията, дето се стоеше прав. Завесата на сцената състоеше от едно голямо и прозрачно червено платно и което се вдигаше посредством една съвсем проста машина: две въжа, вързани за двата му долни краища и преметнати през една греда в сцената така, щото другите им два краища падаха долу и можеше чрез тях да се дърпа и вдига завесата; колкото се касае за свалянето й, това ставаше с помощта на ръце, които пресягаха тайнствено от двете страни и я спущаха до долу. Благодарение на своята прозрачност тая завеса откриваше двойна сцена. Когато се вдигаше, публиката можеше да гледа как играят актьорите, когато паднеше, публиката пак гледаше през нея нова драма: носене и преместване свещи, вълшебни сенки, които се мяркаха и играеха по платното, формите на ръце, които махаха нагоре-надолу, като че принадлежаха на някои скришни великани, и безброй други фантастични видове и фигури.
	Да минем зад завесата.
	От двете страни на сцената бяха оставени тесни проходи, дето актьорите туряха и меняваха костюми. То беше будоарът. В него тоже се намираха натрупани разбъркано всичките декоративни принадлежности: столове, столчета, зелени върхари, които щяха да представляват гората, голяма стовна, пита хляб и лук, сиреч обед на стареца, и цял арсенал пушки, пищови, револвери, саби, ножове, които щяха да извършат боевете. Тоя сбор от смъртоносни оръжия принадлежеше на същите актьори, които горяха от жажда да гръмнат въз неприятел. Трябва да забележим, че Македонски беше натъпкал много силно арнаутската пушка (само с пупал и дрипи), за да гърми много. Той особено разчиташе на това. Сам той беше вече в пълно хайдушко облекло: на кръста му беше препасана знаменитата сабя, с която беше пресякъл надве турчина и кадъната (както казваше преданието); на главата шапка с левски знак, на гърба му арнаутски червен минтан, на пояса четири паласки, два ножа и два пищова; белите шопски гащи, цървулите, увиснала на кълката кесия и огниво, всичко извехтяло и износено, довършваха накита на пантата. Хаджият, който имаше ролята на татарин, беше намерил не знам отде една стара шубъра, каквато са носили влашките чокои в миналия век, която, препасана с един бял плат, беше нахлузил въз челото си, прилежно намацано със сажди, както и останалата част от лицето, а между горната устна и носа беше прилепил едни огромни черни мустаци. Всичкият тоя накит му даваше вид на едно историческо страшилище. Мравката беше станал бабичка и беше си наврял под дрехата на гърба една възглавничка, за да придаде още повече трагичност на ролята си. Не ще дума, че сам Владиков беше си пуснал една дълга бяла брада с кози влакна, която поддържаха две върви, вързани навръх главата му; но понеже тя още отсега се изместяше и му запушваше неприятно устата, той й върза долния край с конец, който се пък завързваше около врата му. Бръчков беше Станка, червисана и белисана. Останалите лица също се бяха предрешили и натруфили с всевъзможни дрипи, защото си мислеха, че колкото по-грозни и по-съдрани бъдат драматическите личности, толкова повече интерес възбуждат. За това бяха имали грижа да намерят и се заемат все с вехтари. Па освен това силни икономически съображения президираха както при нагласяването на костюмите, тъй и при наемането театралната зала и декорирането на сцената, която, знае вече читателят, се отличаваше със съвършена спартанска скромност. По същите съображения беше избрана и драмата. На конец, понеже в драмата ще да реве магарето, то изпълнението на тая обязаност се възложи на Хаджият, който имаше изпитан глас.
	Залата на театъра се пълнеше. Всичките богатички българи търговци бързаха да завземат своите столове, предплатени още преди два дни. Неженените идеха сами, задомените с челядта си. Идеха и ония, които не разполагаха с големи средства, както и сиромасите, както и гладните. С една реч, всичко, що беше българско в тая чужда страна; всичко, що имаше една рана на сърцето си, една тъга за изгубеното отечество, всичко, що криеше в дълбочините на душата си един тайнствен образ, вечно буден и вечно сладостен: образът на България. Защото посред грижите и постоянните борби за съществувание в средата на едно общество чуждо, равнодушно, а понякога и враждебно, душата на българина беше гладна за някаква неземна храна, за някакво ново и освежително вълнение, като онова, което те обладава при виждането от върха на някоя дива планина цветущата долина, дето си роден. Ето защо в него време театралните представления, които се даваха от българите в румънските градове, бяха истински събития.
	Чиновете бяха пълни и залата шумеше от размесени глъчки на зрители, нетърпеливи да видят вдигането на завесата. Мнозина тълкуваха за пиесата, която във вид на роман беше извлякла досега много сълзи и много въздишки. Най-високо се издигаше гласът на един българин, който седеше с челядта си на най-предния стол. Той беше патриотът г. Дочкович. Постоянната му намеса в народни работи беше причинила разстройството на търговските му дела. Но той не се разкайваше и всички българи го уважаваха.
	— Матилдо — казваше той на хубавото и русокосо момиченце, като го галеше по главата, — сега ще видиш как татарите грабят момичето. Па да не се уплашиш?
	Матилда не отговори нищо. Тя се беше вторачила в червената завеса, по която се мяркаха чудни и безобразни сенки. Това зрелище я много занимаваше, тя извади пръстенцето из устата си, па вдигна приятната си главичка към баща си, посочи към завесата и каза:
	— Каракончо!
	Майка й се усмихна и я целуна по челото.
	— Мойто пиле — каза тя, като я изгледа любовно. После се обърна към мъжа си: — Никола, дали ще играе пак тоя проклет Македонски?
	— Македонски ще играе, но Македонски не е проклет — каза начумерено мъжът — аз не зная как наричаш проклети народните хора, дето се жертвуват за отечеството…
	— Не проклет, ами страшен, исках да кажа… с тия големи мустаци, чини ти се, че гледаш някой хайдутин — каза смутено жена му.
	— Хайдутите са честни хора днес. Чорбаджиите са истинските хайдути.
	При тия думи лицето му се нервно сви. Види се, някаква горчива мисъл се разбуди в душата му. Той почувствува негли, че и него, человек изпаднал, жертва на един непресметлив патриотизъм, сега наричаха някъде бог знае как и се гавреха с положението му.
	В това време оркестърът засвири. Краищата на завесата и от двете страни се подръпнаха и две глави крадешком се показаха и погледнаха към публиката. Едната глава беше украсена с една голяма шапка от овча кожа и с една дълга бяла брада от козина. Другата глава беше въоръжена с дълги засукани мустаци и с едни проницателни и лукави очи. Мнозина зрители се загледаха внимателно и познаха актьорите, които им се усмихнаха приятно. Даже Владиков с кимане на глава поздрави г. Дочковича, който му отговори ласкаво.
	Македонски, който гореше от желание по-скоро да излезе на попрището, махна с ръка и цигуларите престанаха.
	Настана пълна тишина.
	Завесата полека и набръчкана се издигна. Играта се почна.
	Владиков, който играеше ролята на стареца, излезе най-напред. Той се движеше смело и с привички. Не първи път беше участвувал в подобни любителски представления. Само произношението му беше се досущ изменило. Той говореше лошо, с носът, защото вървите на лъжливата брада му не позволяваха да си отваря свободно устата. Особено се затрудни, когато в следующето действие трябваше да обядва в гората. Той ужасно си кривеше устата, нещо, което беше действително любопитно и същевременно и жалко. Голямо впечатление произведе Хаджият в своята старовремска шубъра и с начерненото си лице. Няколко жени си закриха очите, а момичето на г. Дочковича се притисна до баща си и прошепна: „Страх ме е.“ Но страшна буря от ръкопляскания стана в театъра, когато магарето зарева. Това беше истинско тържество за Хаджият. (Той ревеше зад кулисите.) Бръчков, т.е. Станка, не беше ни на небето, ни на земята; той се беше смутил в това първо излазяне пред публиката и забравил ролята си. По щастие, нямаше много да говори и се задоволи да стои само като истукан, ням, вкаменен, треперящ. Бабата, сиреч Мравката, също забрави ролята си, но прихождането на татарите я спаси от страшното положение. Тя падна мъртва, преди даже да замахнат да я съсечат. При всичко това зрителите с възторг ръкоплещеха и тропаха с крака. Всичките бяха доволни. Най-голямото впечатление произведе Македонски. Появлението му се посрещна с нови ръкопляскания. Сцените се меняваха бързо. Чудноватите костюми се мяркаха и изгубваха. Интересът на публиката се уголемяваше. В сцената отдавна беше се въдворила бъркотия и актьорите говореха вече от себе си и каквото им хрумнеше. Но боя, който настана, заличи всичко. Захванаха се гърмения. Татари и българи се биеха. Македонски, лют, рошав, кръвожаден, тичаше по сцената и изпразняше с една страшна бързина пушките, пищовите си, револверите си; същото правеха и другите. Гърмежите и виковете напълниха сцената, залата и улицата. Димът от пупалът се разпространи по целия театър и задави с една сярна миризма зрителите. Много от по-първите госпожи си запушиха с кърпа устата, някои избягаха побледнели. Момичето на г. Дочковича ревеше с глас. Самата сцена не беше друго освен един гъст облак от дим. Полицейски жандари се втурнаха в театъра, уплашени от тоя адски гръм. Но нямаше възможност да се прекрати боят. Македонски, като бесен, пъхтеше, хвърляше се в разни ъгли на сцената, нишеше се, хващаше пусия, изскачваше, викаше, гърмеше. Хайдушкият инстинкт оживя в него. Той забрави, че е в театър. Той беше в Стара планина с другарите си. Той стъпка няколко души, между които Мравката, излязъл пак на сцената, не се знае защо. Сам Странджата заряза бързо бюфетя си, дойде насред залата и възхитен, пребледнял, разтреперан, вторачено и завистливо гледаше в битката. В най-голямата смутня той не можа да се удържи и високо извика:
	— Дръж се, Македонски!
	Но никой го не чу. Зрителите бяха заглушени от трясък, заслепени от пушека. Ръкоплясканията бяха неистови и бесни…
	Когато арсеналът се изпразни, битката се свърши.
	Последното действие се свърши миролюбиво, за голямо отчаяние на Македонски, който се беше настървил за кръв. Публиката изпрати последния си гръм от ръкопляскания, като извика три пъти актьорите, и шумно се измъкна из вратата.
	Не след много залата, дето произлязоха толкова знаменити събития, потъмня и заглъхна, а хъшовете актьори стояха около дългата маса в избата на Знаменосеца. Някои от тях бяха забравили да хвърлят сценичните си труфила. Бръчков остана със Станкиното червило, а Хаджият с татарските сажди по лицето. Но на това никой не обърна внимание. Всичките бяха развълнувани, запъхтени и възхитени. Македонски, упоен от победата си, не можеше още да се умири и хвърляше неприятелски и застрашителни погледи на Хаджият.
	Странджата насипа гозба всекиму и постави няколко стъкла с вино. Вечерята се почна. Всичкият разговор беше за представлението. Хвалби, критики, глуми, смехове. Всички бяха весели. Но най-много Странджата. Той похвали Македонски за дързостта му, но му направи няколко бележки в стратегическо отношение. Той даже смънка, че ако се даде втори път представление, то той желае да вземе ролята на хайдутин Желя. Нещо, което направи Македонски да се намръщи.
	Когато се изпразниха котлите, блюдата, стъклата и бутилките, непродадени и върнати от бюфетя, Македонски, който отсега още повече доби съзнание за своето превъзходство, извика:
	— Момци, предлагам да идем у Щрауза, има пилзенска бира.
	— Да вървим! Не съм ходил от девет месеца.
	— Хайде да идем… Па шапка на тояга…
	— Странджа, сбогом!… Не щеш ли да дойдеш и ти?
	— Сбогом, лека нощ, Странджа!
	— Добро веселие!
	И дружината изчезна из кръчмата.
	Скоро из улицата екна задружна гръмогласна песен и полека-лека се изгуби в отдалечеността на нощта.
	На заранта от печалбата на снощното представление не остаяше нищо вече.
	Султан Абдул Азис беше спасен.


	V.

	Две недели се минаха. Македонски изчезна нанякъде, без да се обади. Бръчков, който съществуваше чрез странното милосърдие на Македонски, остана из един път без средства и изложен на тая най-първа и най-жестока нужда — гладът. Пръв път, откак тъй леко беше оставил бащиния си дом, той почувствува всичката неприятност на новата си кариера, която отдалече се представяше тъй любопитна и пленителна за една млада луда глава. Два-три дена той яде на вяра у Странджата, както и Хаджият, както и Попчето, но Странджата изведнъж го свали болестта на легло и Бръчков, и Хаджият, и Попчето останаха гладни. Огнището загасна, дето весело къркаше бобът; съдовете, шулците, чашите, немити и без ред, лежаха повалени по лавицата и дебел пласт прах ги покриваше вече. Разстройството и запустението царуваха вече в кръчмата, тъй шумна и многолюдна преди няколко време. Хаджият отиде да иска пари от някой си богаташ, както той казваше, и вече се не върна. Види се, че не беше успял нищо. Попчето го чака, сиреч гладува два дена в кръчмата, и се изгуби, за да търси щастие. Остана само Бръчков. Той се реши да гледа Странджата. Не можеше да остави таз юнашка душа — не без средства — той нямаше средства, — а без нравствено подкрепление. Странджата, който само кашляше упорито и пъшкаше, не искаше, нито можеше да кусне нещо. Това отсъствие на охота у болния беше почти една радост за Бръчков, който, като пренасяше стоически гладът, не би могъл да гледа без мъка гладуването на умиращия. И действително, лицето на Странджата от ден на ден се измахваше и добиваше смъртна бледност; очите му, избистрени и необикновено лъскави, хлътнаха ужасно, а вехтите рани по бузата му посиняха, а после потъмняха. Странджата, който беше във всичкото си съзнание, виждаше тая преданост на Бръчкова и няколко скудни сълзи течаха из очите му. Той често приказваше на Бръчкова. А приказваше само за битките в Стара планина. Спомените за тия юнашки дни правеха го да му поолекне. Той познаваше, че няма да го бъде, но търпеше гордо и чакаше смъртта като своя гостенка. Беше неутешен само, че я чака тука, а не в борбата. Понякога му минуваше през ума за роднините. Той споменуваше нещо за тях и пак подкачаше за хъшуванията си. Бръчков го слушаше с благоговение. Той приимаше като свят завет всяка дума, изскокнала из бледните уста на стария герой, който захвана вече по-рядко да хорати, а повече да страда, защото болестта му напредваше безжалостно. Бръчков висеше над главата му.
	— Юначе — каза му еднаж Странджата, — благодаря ти… благодаря… че не ме остави. Ще умра при българин и ще има кой да ми затвори очите… А това е добро на чужда земя. О, отечество!…
	— Не се вълнувай! — прошушна тихо Бръчков. — Бъде спокоен, моля те!
	— Благодаря ти, благодаря ти, братко мой! Ази скоро ще си ида: няма да ме има вече.
	— Не, твоето име ще остане славно. Ти си един герой.
	— Ах, Бръчков!
	— Ти си честит поне, че ако умреш, умираш с тия славни резки по челото и с тия хубави възпоминания в сърцето… България няма да забрави своите храбри синове.
	Странджата се просълзи. Простря костеливите си ръце и стисна силно Бръчковата ръка. Сладко му беше да чува тия утешителни думи, когато надеждата го оставяше.
	— Виж, Бръчков! — поде той пак, като хвърли разсеян поглед. — Как да ти се отплатя? Аз нямам нищо. Нищо, нищо нямам… освен едни паници — те не струват нищо. Нямам нищо какво да ти оставя за спомен.
	— Твоя пример.
	— Да, имам една връзка там, в дъното на ковчега. Една връзка от дълго време турена. Там съм скрил две много скъпи неща. Нека бъдат и за тебе скъпи, Бръчков! А де са моите другари? Де Македонски? Де Хаджият?… Юначе, иди извади ги, да ги видя пак, преди да умра… Ах, сладка е смъртта за отечеството!…
	Бръчков стана полека; отвори ковчега и взе да вади едно по едно нещата, които съдържаше. Най-после извади из дъното една връзка, в която бяха увити някои меки неща. Той предпазливо развърза кърпата и измъкна една хартия и една дрипа. Хартията беше мемоарът, издаден на 1867 година от Революционния комитет. Дрипата беше къс от вето знаме; на него бяха останали само думите _„…или смърт!“_.
	Величествени документи.
	Бръчков цял потрепера.
	Странджата се повдигна, посегна и каза:
	— Дай, Бръчков!
	И като ги пое, той ги целуна. После каза със слаб и пресекнат глас:
	— Вземи това от мене! Помни Странджата! Умри за България!…
	След два дена умря.
	Бръчков му затвори очите. Продаде му съдовете и стъклата, та плати за погребението му. Само един Бръчков го изпроводи до гроба.
	Тъй свършваха тогава предтечите на зорницата на българското освобождение.


	VI.

	Бръчков се скиташе из Браила. От прежните си познайници той намери само Хаджият. Той нощуваше в колибката на един тухлар. Прибраха и Бръчкова. Хаджият работеше на пристанището дене: нощем идеше да разделя хляба с Бръчкова. Но не винаги Хаджият можеше да получи работа, сиреч хляб. Работата зимно време е твърде слаба на скелята. Тогава гладуваха и двамата.
	Защо не пишеш на баща си да ти прати пари? — попита го най-после Хаджият. — Все така ли ще гладуваш?
	Бръчков се начумери.
	— На баща си не смея да пиша и не искам да му се моля.
	— Защо?
	— Не мога!
	— Защо не можеш? Син му си.
	— Срам ме е.
	Хаджият го изгледа зачудено:
	— Срам те е? А гладен по-добре ли е?
	— По-добре… Аз го зарязах, без да го попитам. А сега ще ида да му кажа: тате, дай ми пари! Как? Не мога… По-добре умирам отглади…
	— Какво ще правиш?
	— Ще работя каквото намеря.
	— А няма ли пак да се върнеш в Свищов?
	— Невъзможно: аз съм вече подозрян и турците ще ме затворят. По-добре тука, на свобода.
	— Но ти не си привикнал на такъв живот.
	— Ще привикна… Па най-после може да се случи нещо, нещо… а аз това чакам.
	Хаджият го погледна въпросително.
	Бръчков се поизчерви и каза:
	— Ако се организува нова чета, аз искам да мина с нея в България…
	— Нова чета? Не вярвам.
	— А аз в Свищов тъй слушах. Как, няма ли да се бием?
	Хаджият помисли малко.
	— Ако има чета нова, и аз ще вляза в нея… Кой знае, може да се състави. Казват, че Панайот щял скоро да дойде от Сърбия. Може да е за това. Ако умре челяк, бари да знае защо умира; тоя живот е скотски живот — прибави Хаджият и плюна.
	— Де е Македонски?
	— В Молдова. Казват, станал логофет при някой си мушиерин.
	— А Попчето?
	— Попчето е при един градинар: прибрал го е с условие, че на`пролет ще му помага да садят лук. Другите, и те са на работа или гладуват като нас; такъв живот не е живот, а поразия. Магарешки живот… По-добре чета. Аз още държа оръжията си. Не ги продавам.
	Изведнъж Бръчков го изгледа смаян.
	— А бе колко сме били диваци! Ние гладуваме толкова дни, а пък не видим, че можем да вземем пари.
	Лицето на Хаджият светна.
	— От кого? — попита бързешката.
	Бръчков показа на дрехите си.
	— Видиш ли? Това сетре е още ново и панталоните са още добри… Купих ги, току-що да тръгна за насам: а часовникът? Вземам за тях най-малко петдесет франка.
	Хаджият беше във възторг.
	— Браво! А ние сме били говеда!… Тоест… аз не дръзвах да ти кажа… Да вървим, да вървим! — И като затананика песента „Не щеме ни богатство, не щеме ни пари“, той повлече Бръчкова из улиците бежешком към един нечист пазар, дето евреите купуваха и продаваха износени неща.
	На заранта Бръчков дойде в съвършено друг костюм. Едно сетре, одърпано по краищата, с омазан вратник и с неизвестен цвят; едни панталони вети, изжулени по коленете, подшити с мешин на крачолите и вместо гетите едни чизми, солдатски, тежки и разкривени до безобразие. От предишния му костюм остаяше само шапката му, подарък от Знаменосеца.
	Дрипав беше, но затова сит.
	Двамата приятели веднага промениха начина на живението си. Хванаха си стая с две легла в един прост хотел и заобядваха в ресторанта. Те всеки ден имаха по един-двама хъшове, които обядваха на тяхна сметка. Хаджият даже плати един малък дълг на един хъш. Бръчков стана пак весел и доволен. Той даже съчини една патриотическа песен, която пееше вечер в стаята си. Когато минуваше младата слугиня на хотела, той глумеше, позакачваше я. Младостта взема връх над обезсърчаването. Изтекоха няколко весели, твърде весели дни и заедно с тях еврейските франкове.
	Една вечер някой почука на вратата.
	Бръчков, който пееше патриотическата си песня, прекъсна се и извика високо:
	— Entrez!
	Влезна съдържателят на гостилницата. Лицето му беше строго.
	— Господине — каза той студено, вежливо: — Извинете, че ви прекъсвам песента…
	— Нищо, нищо — издума Бръчков. — Какво желаете?
	Съдържателят на гостилницата се изсмя сардонически.
	— Какво може да желае един хотелджия от своите гости? Да му плащат редовно.
	Бръчков погледна докачено към хотелджията:
	— Че аз си плащам, господине!
	— Но от една неделя нищо не сте давали. А знаете, законът е, щото на всеки два дена да се плаща.
	Бръчков се смути от това възражение и после бързо каза:
	— Бъди спокоен, аз ще ти платя!…
	— С какво? С песни ли? Аз не виждам никакви вещи ваши тука. Извинете, господине, но вие трябва тая вечер да заплатите и за вас, и за другаря си… Знаете? Нас ни са много пъти горили, и то хора добри и дори песнопойци като вас… Това е закон, да се плаща.
	Бръчков пламна от негодувание. Той бръкна в джеба на жилетката си, дето имаше само четири франка, но извади само няколко дребни пари.
	И остана прехласнат…
	— Двадесет и осем франка искам — каза студено хотелджият, като хвърли неподвижен и безстрастен поглед върху Бръчкова.
	— Тука са ме окрали — извика той.
	— Господине, туй е стара история, познавам я… Платете двадесет и осем франка?
	— Нямам, какво ще платя?
	Бръчков се намери в твърде трудно положение. Той инстинктивно поглеждаше из вратата дали не ще се зададе Хаджият, за да видят как да направят. Хотелджият стоеше на вратата и чакаше за отговор.
	— Заплатете си.
	— Нямам.
	— Ще ви предам на полицията като _нехранимайко_. Знам ги аз българите…
	Бръчков се изчерви, кръвта се издигна в лицето му и той се спусна връз хотелджият с вдигнат юмрук.
	— Влашко куче! Ще ти счупя устата!
	И с тия думи той стовари по рамото му железния си юмрук.
	Хотелджият щеше да извика. Изведнъж из коридора се чуха бързи стъпки на човек, който тичаше буйно, и се чуха викове зловещи:
	— Фок! Фок! (Пожар! Пожар!)
	Беше Хаджият, който викаше от цялото си гърло и припкаше към стаята запъхтян.
	Хотелджият бързо се измъкна из ръцете на Бръчкова и из стаята и бледен, без шапка, уплашен, тичаше, без да знае накъде. Той помисли, че пожар се е появило в някоя стая на хотела.
	— Фок! Фок! — викаше лудо Хаджият. Всичкият двор се напълни с навалица, пришла от улиците, която се буташе и тласкаше из полумрака.
	— Фок! Фок! Фок! — викаше Хаджият, като завличаше из стълбите Бръчкова за ръка. Те слязоха в двора, смесиха се със смутената навалица и несъгледани, излязоха из вратнята. — Фок! Фок! — А огън нийде нямаше…
	……………………………………………………………………………………………
	— Скандал, та скандал — пръв път продума Бръчков на Хаджият, когато подир половин час на един противоположен край на града бяха се спрели пред една вратичка, дето живееше един българин градинар, у когото идеха да прекарат нощта.
	— Чукни пак — каза Хаджият, като се обръщаше и взираше в мрака на уличката, понеже се боеше от преследване.
	— Но и отде, дявол, да ти дойде на ума, тая комедия. Знайш, аз тая нощ щях да бъда в которника: и пари нямах да платя, и влахът тупах… А… чакай, знаеш? Четири франка, дето имах в жилетката, изгубили се! А помня, че днес подиробед ги имах. Някой ме е обрал…
	— Добре, че ми напомни: аз ти ги извадих, когато спеше днес.
	— Ти?
	— И много добре стана, а то Асланът днес се умъкнал в „Париз“*, изпил три капуцинера, изял четири куврика и гаврътнал четири рома — знаеш, не яло от три дена — и няма счупен бан в джеба… Не може да излезе… От сутринта е чакал чак до вечерта… Келнерите само го обикалят, те са като копои, подушили го, че няма пари… И като забележили, че очите му са все към вратата, поискали да заплати четири франка. Отде? Влазям тамам в това време, гледам: става скандал. Той се готви да се бие. Пращат за полицията… Всичкото кафене обърнало внимание… Гледам: тоя поразеник и тук ще оскандали и омаскари българите… Тогава помолих да чакат, да донеса четири франка, и твоите франкове…
	[* Едни от първокачествените кафенета в Браила през 1872.]
	— Много добре стори. И отърва го?
	— То се знае.
	— Както и мене, с друг скандал… Да, кажи ми, Хаджи, как така навреме видя, че има пожар в хотела?
	— Идат да отворят… Връщах се от „Париз“ да те намеря и още при вратата чух сладкия ви разговор с хотелджията… Тогава изведнаж скроих плана. Ти видиш, че имам ум да управям една империя… Влазяй!
	Вратничката се отвори и двамата герои се вмъкнаха вътре.


	VII.

	Беше в началото на февруари. Североизточните руски веявици разнасяха един ледовит мраз из въздуха. В една от крайните пусти улици на Браила вървеше Бръчков, бледен, умислен. Откак бяха напуснали с Хаджият хотела, те живееха на края на града, по-напред в една пуста воденица, а по-после в една никаква колиба с продънен покрив и разбити прозорци. Казах, живееха, не: те стоеха там само през втората половина на нощта. Останалото време от денонощието прекарваха по топлите кафенета, дето се занимаваха с политика и с решението на източния въпрос, за да излъжат глада. Но когато след полунощ келнерите спущаха завесите и хващаха да требят по масите на опустелите заведения, другарите със съжаление излизаха и се прибираха в студената си стая; лягаха с празен корем, със зачаткали зъби и вкочанясали крака, защото огромната кирпичена пещ, която имаха на разположението си, зееше черна и сурова срещу тях и вместо благодатна топлина дъхаше постоянно един невидим облак от студ, за което всяка заран Хаджият й отплащаше с един потоп псувни, събрани от най-затънтените влашки кръчми. Те сега се хранеха само с по едно хлебче за десет бана на два дни, което Хаджият донасяше редовно три пъти в седмицата благодарение на милосърдието на някое си хлебарче. Понякога изобретателният Хаджия умееше да изпроси в кафенето по една чаша топло мляко с кафе за себе си и за Бръчкова. Даже играеше на книги и изкусно крадеше в играта като Македонски. Печалбата (защото той винаги печелеше) употребяваше за тютюн и за помощ на другите голаци българи. Бръчков, толкоз самолюбив, колкото и гол, не можеше нищо да си проси сам. Два пъти беше писал писмо до баща си за пари по настояването на Хаджият и все го беше драл с ожесточение. Скитанията и нуждите не бяха успели още да убият в душата му гордостта, уви, благородна и прекрасна в щастието, но безсилна срещу зимните ветрове и въртенията на глада.
	Но сега той вървеше умислен.
	Хаджият от две дена беше арестуван, вероятно за случката в хотела. Прочее от два дена Бръчков не беше ял нищо.
	Той сега носеше десетина екземпляра от поемата си, която намери почти небутната в една българска лавка, за да ги продаде на някои богати българи. Това му беше съветвал още по-преди Хаджият. Той едвам сега пристана. Нуждата го накара да употреби това последно средство, да не умре от глад. Страшно се възмущаваше человеческата му природа от тоя начин на просене, начин, почтен и унизителен в същото време. Навремени той се спираше, готов да се върне дома си и да захвърли книгите. Но пак тръгваше. „Не — казваше си, — постъпката ми не е ни безчестна, ни неуместна. Ще бъде глупаво да умра от глад като едно куче, когато мога по тоя начин да се спася привременно… а знам, че все има нещо в мене… все ще бъда полезен в нещо; па после не искам милостиня никому… Нито пък крам, та да ме е срам. Продавам си книгата, както друг продава платното си, както работникът продава труда си…“ Той си спомни, че не преди много няколко младежи в едно кафене бяха похвалили поемата му — това беше една блажена минута за него, — а богатият българин Х. беше го попитал де може да си купи творението му, за което се отзова много ласкаво. Боже мой! Толкова хора има, които ценят изкуството и поезията!… Има и патриоти, има и толкова богати… Какво им струва, ако дадат един франк на един българин за книгата му?… Това няма да ги разсипе. Те плащат само франк за кафе-капуцинер, що пият утром в кафенето. А той с тоя франк ще живее четири дена, може би и неделя. Най-после българска книга, нова, вика се… Що да я не купят? „Глупав съм наистина — каза си той. — Защо се срамувам! По-добре ли е да крам?“ С тия мисли Бръчков се насърчаваше и отиваше навътре в града.
	Но той се лъжеше сам. Един друг глас се обаждаше в него — гласът на унижената гордост и на самолюбието. Той чувствуваше, без да иска да се признае, че извършва един цял подвиг; че това е едно унижение, една чиста милостиня, искана в замяна на книгата му, която никому не трябва. Той си въобрази благосклонния или съжалителния, или презрителния поглед, все едно, на спасителя си и студен пот протече по челото му.
	На тоя миг кражбата му се видя предпочтителна!
	Но ако да знаеше да краде!
	А между това трети един глас, страшен, могъществен, свиреп, се обади в него. То беше гласът на глада, който не слуша никакви резони, не разбира от никаква логика.
	Бръчков сбърчи челото си, изкриви си неприятно устата, почеса се яростно в тила, помисли малко, бледен, разтреперан, променен, и изпусна из зъбите си един глух, неясен и протегнат звук.
	И тръгна напред.
	Замина бързо край градската градина, сега печална, гола и пуста; мина няколко тесни улици, в които върволякът се умножаваше; мина край лавките, край кръчмите, край ханищата, без да се обърне, без да погледне, без да види нещо, и излезе на улицата, дето бяха магазините на търговците.
	На пиацата беше вече голямо движение. При всичката лютост на студа интересите на търговците бяха оживили тая част на града. Бръчков инстинктивно се озърташе насам-нататък, дано види някои от богаташите. Но погледът му се помрачаваше, нозете му се подвиваха и по челото му рукна отново пот. Той търсеше, но в душата си желаеше да не намери тоя страшен благодетел. Било по случай, било по извънредно душевно смущение той дълго се озърта и не позна никого. Всичките лица, що срещаше взорът му, се видяха чужди и странно мили! Тогава сякаш че му падна някой тежък товар от гърба. Гладът му се изгуби и той си отдъхна, като че се избави от един страшен сън.
	— По-добре! — каза си той и бързо се извърна, за да тръгне назад.
	Изведнаж срещу него се зададе богаташът Х., който му беше изказал такова съчувствие по-преди. Бръчков потръпна. Той се спря за един миг в нерешителност, като че се готви да бяга; после тупна с крак и избъбра: „Нека!“
	И отиде насреща на богаташа, като отделяше с другата си ръка един екземпляр от поемата.
	Богаташът Х., увит в една богата шуба, беше стъпил на прага на едно казино; но като съгледа Бръчкова, който идеше и гледаше остро към него, спря се.
	Бръчков приближи, поздрави, без да свали шапката си, и продума с треперлив глас и с тона на человек, когото изваждат на съд:
	— Господин Х., нося ви една от моите книжки, знайте… понеже вий желаехте… то аз…
	Гласът му се пресече.
	Х. посегна и пое книгата. Той най-напред я разгъна на няколко места, после прегледа първата корица, дълго време се вгледва в надслова й, прегледа внимателно заднята корица и се изкашля няколко пъти. После каза:
	— Хъ, хъ, тя ли е книжката на ваша милост?
	— Да.
	Х. пак погледна коричките, прочете нещо там, подаде книжката на Бръчкова, като си търкаше ръцете в знак, че са изстинали, и каза:
	— Господин Бръчков, добро, добро… Аз да питам Еленка наша да си не е купила веке. Ако не е, то ще взема после една.
	Поклони се усмихнато и влезна в казиното.
	Бръчков остана като вкаменен.
	Светът му се завъртя, очите му се премрежиха. Няколко минувачи грубо го тласкаха, а той се оттегляше и все стоеше насред тротоара. Той погледна поемата си, в която беше излял душата си; въз която беше бдял толкова нощи и с която се беше свързало цялото му съществувание. Тя му се видя сега тъй жалка, тъй нищожна, тъй непотребна… А себе си усети тъй малък, тъй смешен!…
	Самолюбието му се разбунтува като някой опарен звяр. Гърдите му ги затикна нещо, лицето му прежълтя.
	Захвърли книгите на земята и се упъти.
	Той се упъти несъзнателно към Дунава.
	Когато стигна на брега, запря се нерешително замаян.
	Големите късове лед плуваха вече по тъмната река, помръзнала по края. Отсреща българският бряг, покрит със сняг, гледаше студено и неприветливо. В естеството владееше мрачна безнадеждност, както и в душата на Бръчкова.
	Ненадейно някой глас го разбуди от пренасянето му. Той се извърна и видя Владикова.
	— А, Бръчков! Що дириш тука? Да не би да искаш да провокираш Турция? — извика учителят весело и улови го за ръката.
	— Боже мой! Що ти е? — подзе той, като съгледа страшната бледавина на Бръчкова.
	Бръчков го погледна с безстрастен, леден поглед и нищо не продума.
	— Но ти си вкочанясал; ела сам да видим какво е изпитал нашият любезен поет — и с тия думи Владиков повлече Бръчкова към ближното кафене.
	Когато Бръчков изпи чая и се свести, той разказа подробно, но все развълнувано положението си.
	Владиков кипна:
	— Чорбаджии! Богаташи, магарета безчувствени! — развика се той, като тупаше силно по масата със запалено от гняв лице. — И ти, Бръчков, си отишъл на тях да се молиш, да те рефузасват, а не знаеш де живея! Хайде с мене, да вървим у дома… Моята къща е твоя…
	— Благодаря, благодаря, Владиков — каза трогнат Бръчков.
	— Ти, който стоя над главата на Странджата, доде издъхна — зная това хубаво… — ти сега умираш от глад, а аз не знам… Ах, къде ти беше умът!
	Владиков хвърли трогателен поглед въз Бръчкова. Измахнатото му лице, ветото му, почти дрипаво облекло, нещастният му вид у другиго биха възбудили милост — у Владиков възбудиха скръб.
	— И аз съм бил в твоето състояние, братко мой; бил съм и по-зле, и съм познал унижението — ох, това проклето унижение! И съм уморен вече от живота, от борбите му, от калта му. Кога ли ще дойде часът да познаем защо живеем?… — каза мрачно учителят, когато влязоха в стаята му, дето един приятен топлик лъхна въз тях.
	— Седнете, Бръчков, стоплете се. Какъв дяволски студ. Петре, донеси по-скоро обеда! — извика Владиков, като закачваше на стената черната си астраханска шапка и богатата си сукнена шуба.


	VIII.

	Две недели минаха оттогава. Бръчков живееше в жилището на Владикова, който го облече прилично и го хранеше. Като беше дълго време страдал, той познаваше какво нещо е теглото в чужда земя и сърцето му взимаше участие в неволите на другите. Той гледаше със скръб на Бръчкова, когото съдбата беше захвърлила в попрището на нуждите, нещастията и борбите с предразсъдките и със студенината на обществото, дето и най-укрепналите натури рядко устояват и често падат уморени в калта.
	Един ден, когато Бръчков стоеше самси в стаята си, някой се приближи отвън към вратата и без да почука, бутна я силно и се втурна вътре.
	Той беше Македонски.
	— Здравствуй, брате мой! — изрева и се спусна към Бръчкова и се разцелува с него. — Търся те под камък два дена, а ти се гушиш тука на топло като котка и не мислиш за другарите… Много ти здраве от Хаджият…
	— Как, пуснаха ли го вече? — попита Бръчков, развълнуван и радостен.
	— Пуснаха го, тоест аз го пуснах завчера, и сега живо и здраво чете твоите поеми в колибата… Чорт го взел — каза той, като се озърна из стаята, — тоя разбойник Владиков живее като някой чокоин… а ние зъзнем като голи пилци там… но все едно… добре, че те е прибрал… Твоята природност не носи влашки студ и влашки глад… Е, добре си, а? Я чакай да видим тоя чревоугодник, Владиков, какво има тука? Някоя луканка пиперлива… — И Македонски приближи към раклата и я отвори с фамилиарност.
	И като извади една голяма луканка, измъкна кръвожадно един дълъг нож и взе да хвърля в устата си едри резени.
	— Подушваш като дивак — каза Бръчков усмихнато; — но само гледай да не я унищожиш цяла… Ще ти се пукне чувството.
	Македонски лапаше с ожесточение, като си поправяше сегиз-тогиз мустаците.
	Изведнаж пак увря ръката си в раклата, издигна едно стъкло с вино и го изля жадно в устата си, на един дъх.
	— Ти ядеш и пиеш като Крали Марка, кога е на сватба… Само знаеш?… Ти ще отговаряш пред Владикова. Е, де се скиташе досега?
	Македонски дояде последния резен от злополучната луканка, обриса си с кърпа мустаците и устата, увря си ножа в червения пояс, па каза:
	— Отде ида, ме питаш? Ида от Богданско… А защо ида, ако питаш — ида, че ме извадиха посред зима от службата ми, проклети мамалигари…
	— Извадиха те?
	— Ако искаш по-добре: изгониха ме като някой вагабонтин.
	— Пак си сторил някое юначество, Македонски. Знаеш ли? Ние скоро може да захванем нещо славно оттука… Знайш, в България има вече приготовление. Оттука трябва да видим какво може да стане… Разбираш?
	— Да живее! — извика Македонски.
	— Ние трябва да устроим една чета, ние самички… Богаташите се противят, та ние без тях ще извършим… Разбираш?… Тая чета ще мине през Сърбия…
	— Браво, Бръчков!… Аз право казах, че ще бъдеш славен хъш! Браво! В Сърбия, да, през Сърбия да минем. Тия кучета агарянски не дават вече пиле да прехвръкне през „тих бял Дунава“, както ти си го писал в книгата си… Е, това заслужи да изпразним и друго стъкло…
	Той вдигна стъклото и извика:
	— Да живее свободата!
	И го изпи до капка.
	Бръчков се изкикоти яката:
	— Ами ти с тоя дяволски глад и жажда ще унищожиш всичката провизия на четата. Въздържай се, Македонски! Ти знаеш! Твоят съотечественик Александър Македонски умря от невъздържание.
	— Тогава и аз ще умра, както мрат големите хора. Ти, братко, не знаеш какво нещо е да говееш като свети Иван Кукузела пет дни… Аз мога каза, че ако умрех преди малко, щях да ида право в рая.
	Вратата се отвори полека и Владиков влезна.
	— Хо-о-о, Македонски, добре дошъл, къде се губиш?… Цял Скитник евреин! — И Владиков го стисна горещо за ръката, но Македонски не се задоволи с това и го целуна три пъти по устата.
	— Ха! Ти си се насмукал нейде. Е, каква е работата? Какво ново има?
	— Много ти здраве от всичките молдовански евреи! Владиков, чуйш? Готов съм. Бръчков ми разказа за новия план и аз одобрявам… През Сърбия по-добре…
	— Седни, седни: ще приказваме за това! — каза учителят, като седна на стола и се разкрачи пред пещта, която пламтеше буйно.
	Но като съгледа отворената и опустяла ракла, той се обърна полузасмян, полусърдит към новия гост и извика:
	— А бре, хориатино! Ти пак си ме оголил!
	— Да живее комуната! — изрева Македонски, комуто очите светеха и пущаха искри.
	Владиков извади из пазвата си едно писмо, разпечатано вече, попрочете нещо внимателно, сгъна го, скри го и като се обърна към Бръчкова, после към Македонски, каза сериозно:
	— Приех вчера второ писмо от Букурещ. Там нашите сега работят деятелно; решили са, че непременно трябва тая пролет да се изпрати чета в Сърбия. Трябва да се заловим мъжки за работа. Панайот се готвел сам да дойде в Букурещ. Народът в България не трябва да се оставя да дреме. Вярно. Ти, Македонски, няма да шаваш от Браила. Потребен си.
	Македонски погледна зачудено на Владикова. Той като че се обиди от последните му думи.
	— Шавам, не шавам, то е моя работа — каза малко навъсено. — Вие кажете, искайте каквото искате от мене. Макар да доведа вързан Митхад паша… Македонски бяга от глада, но не бяга от смъртта. Ако не сте го узнали още, толкоз по-зле за вас.
	И Македонски си сучеше гневно мустаците.
	— Не го опявай без патрахил де — каза натъртено Владиков, — работата е сериозна. Ще трябва да съберем всичките момци в Браила и от околността, за да се присъединят към другите, които ще се събират в Букурещ. Македонски, тая работа е твоя.
	— Прието. Ще ги събера и самичък ще ги водя, дето трябва — каза Македонски, погъделичкан от мисията, която му се дава.
	— Е, ти се натоваряш, Македонски!
	— Свършено.
	— А средства отде ще се дадат? — попита Бръчков.
	Владиков се замисли:
	— Това не ни обаждат в писмото. Дявол го взел! Кой ще ни даде средства за обличане и хранене на момчетата?…
	Македонски прие един тайнствен вид и продума важно:
	— За такива работи средства не се дават, но се вземат…
	Владиков го погледна въпросително:
	— Не те разбирам…
	Македонски се начумери:
	— Ако не разбираш, то ще се каже, че аз съм пиян, та не знам какво приказвахме… — И като си тури ръцете в джебовете, седна на един ъгъл и се усури.
	Македонски винаги в пиянство подир първата буйна веселост падаше в мрачно настроение. Това му беше природно. Затова и Владиков, без да обръща внимание на него, продължи разговора си с Бръчкова.
	Тримата хъша останаха в стаята на учителя до късно вечерта. Разговорът им се отнасяше все до новия план. Македонски като поизтрезня, хвана да подкрепя тезата си, че парите не се дават, а се вземат. Не дойдоха обаче до никакво заключение. Владиков излезе, за да иде в театъра, дето беше поканен в ложата на едно българско семейство. Македонски и Бръчков останаха сами. Дълго време още приказваха. Най-после Бръчков заспа. Македонски стоя още няколко време край огъня, стиска си главата с ръце като човек, когото бореше някоя тежка мисъл. В такова положение той стоя до среднощ. Най-после стана, погледна Бръчкова, който спеше дълбоко, каза му тихо „лека нощ“ и излезна из вратата, като стъпваше на пръстите на краката си.
	Когато на заранта Бръчков се събуди, той с удивление видя, че Владиков беше облечен вече и се разхождаше смутен и разтревожен из стаята.
	— Бръчков — каза той, като се изправи над приятеля си, — тая нощ е станало приключение тука…
	— Приключение?
	— Откраднати ми са всичките дрехи.
	— Ах! — извика Бръчков. — Аз нищо не съм чул… Как? Всичките дрехи?!
	— Всичките. Когато се завърнах нощес, намерих почти целия си гардероб изпразнен. Кога си отиде Македонски?
	— Не знам кога, заспал съм.
	— Това е Македонскева работа. Заклевам се, че Македонски е забъркал тая каша.
	Бръчков зяпаше от учудване.
	— Онова говедо, Петър, е спял и не е чул нищо. Представи си, че и твоите дрехи заедно с моите е отнесъл.
	— И аз остаям гол? — попита Бръчков, като се озърна слисан.
	— И ти, и аз. Нищо. Трябва да ида да го диря тоя обесник!… — И Владиков си тури шапката, взе тоягата и отвори вратата.
	В туй време той се сблъска с Македонски, който влазяше.
	— Добро утро, добро утро… господа ранобудници! — каза той, като се усмихваше весело и непринуждено.
	Владиков, без да му отговори, гледаше го ням и сърдит.
	— И днеска дяволски студ — каза Македонски, като си правеше пред огледалото възела на червената кърпа, вързана на врата му вместо вратовръзка.
	Най-после Владиков прекъсна мълчанието си.
	— Македонски — каза той тихо, — знайш ли, че тая нощ аз съм обран?
	Македонски се опули.
	— Обрали ми са всичките дрехи, моите и Бръчковите.
	— Тая нощ? — попита учуден Македонски.
	— Да.
	— А аз нали бях тука до среднощ!
	— Това е още по-чудно как да се откраднат така, когато аз се върнах по 12½ часа и нямаше ги.
	Македонски се затюхка и заахка; хвана да псува безбожните крадци; той се чудеше как да не усети нищо и се кореше, че не остал цяла нощ; канеше се, че той ще узнае злодейците и ще им изпие кръвта: ругаеше тия „мамалигари“, че нямат добра полиция; закле се, че сам ще отиде да обере спалнята на префекта на полицията, без да го усетят „мамалигарите“; съжали Бръчкова, за когото му милееше сърцето, и издума хиляди думи застрашителни и буйни, за да засвидетелствува огорчението си от тая случка и гнева си против обирниците.
	Половин час след тая сцена Македонски се срещаше в една тясна улица с един евреин, нисък, нечист, гърбав, с дълги сплъстени сколуфи, със смачкана на главата цилиндра.
	Той беше търгувач на вехти дрехи.
	Доста време Македонски шепна с него…
	Най-после се упъти на друга страна, като тананикаше някаква хайдушка песен.
	Когато се завърна в колибата накрай града, дето Попчето му беше дал гостоприемство, както и на Хаджият, той завари там и двамата. Попчето четеше на Хаджият някакъв ръкопис и се смееше високо.
	Македонски ги поздрави с кимане на глава, хвърли си шапката въз неразтребения одър, изпъшка тежко и се простря цял на леглото.
	Като мирува малко време, той се не стърпя и каза:
	— Знайте ли, че Владиков са го обрали тая нощ?
	Попчето прекъсна четенето:
	— Що думаш? Невъзможно!
	— Оттам ида сега. Взели му дрехите.
	— Само това? Нищо. Хващам се на ядец, че не го е окрал Зилберщайн — каза Хаджият. (Зилберщайн беше най-богатият дрехопродавач в града.)
	— Да, но помисли си в какво проклето положение се намерих. Трябваше да издумам един милион хорати, доде го уверя, че аз нямам пръст в тая работа. Представи си моето проклето положение…
	Хаджият се изсмя.
	— Виж каква е работата — каза Македонски доверително: — Досрещ нощ бях у него, с Бръчкова тоест… Бръчков те поздравява… Хъ, бях с Бръчкова заедно… Владиков беше на театрото. Да, на театрото беше Владиков… После си отидох… Не щеш ли, обирачи влизат след моето отхождане и ги обират до шушка — да, до шушка… Разбираш? А представете си моето положение… когато падне подозрение на един честен человек… да, на един честен человек.
	И той произнесе енергически една влашка псувня.
	Хаджият го погледна лукаво, па рече на Попчето:
	— Попе, чети, чети още… Македонски, слушай Попът каква сатира е написал за Петреска.
	— За Петрова ли, дето се влашей. Това магаре трябва да го вкараме в правия път… Чети, Попе!
	Попчето направи според навика си няколко поглаждания на невидимата брада, погледна важно към вратата и захвана да чете отначало с декламация:

	А бре байно ле Петреско,

	— Как, в стихове? — извика Македонски.
	Попчето климна горделиво и пак захвана:

	Мозък няма в твойта тиква!
	Гарга ли си, или чавка,
	та продаде твойта рода
	зарад влашка мамалига…

	— Не, не… Тук не иде добре… — развика се Македонски, на когото поетическото чувство се обиди от неприличието на римите: не се съгласяваха тия стихове:

	Та продаде своята народност.

	— Как беше другият стих?
	Попчето малко намръщено повтори:

	Мозък няма в твойта тиква!
	Гарга ли си, или чавка,

	— Това чух, то и така, и така — яде се… — забележи Македонски благосклонно.
	Попчето продължи:

	та продаде твойта рода
	зарад влашка мамалига!

	— Тия ги не бива… Де е рода, де е мамалига — каза Македонски с догматическа увереност.
	Но Хаджият възрази:
	— Но хубаво е, хубаво… Как да не иде? Ро`дааа… мамалига, видиш, все на а` се свършва. Следвай, Попе… сега иде по-хубавото.
	Едно блажено изражение се появи по бледното лице на Попчето. Той поглади невидимата си брада и подзе:

	Твойто шкембе, а бре, ското,
	със сюрмашки гоиш пото!
	Бре, Петреско…

	— Тсссъ! — изписка Македонски в негодувание. — Ти, брайно, си учил поезията на „Светчето“… Да прощаваш, ама Генку Ладжунякът, дето свири на цигулка в Баръшъковата кръчма, по-хубаво ги гласи от тебе…
	Попчето се обиди от тая кървава подигравка. Той сгъна хубаво хартията, тури я в пазвата си сърдит и каза ядовито:
	— Разбираш ти от стихове… Господ да те прости. Та ти не знаеш нищо!… В стихове се позволява всякак… Искаш ли да ти прочета _О-Българ-рода_?* Ще се увериш, че и поетите пишат така… То в стихове кога е, всякак може…
	[* Насловие на една глупейша брошурка в стихове, издадена в Букурещ.]
	И Попчето изтегли бързо из пазвата си една книга, поглади невидимата си брада и се накани да чете.
	— Ах, вижте, Бръчков иде — каза Хаджият и посочи към прозореца.
	Вратата се отвори и Бръчков влезна запъхтян. Беше облечен с ветите си дрипави дрехи.
	— Ха! Ето и Бръчкова… сега нека той каже има ли у Попчето глава за стихотворство — каза Македонски.
	Бръчков поздрави другите, честити на Хаджият избавлението и каза:
	— Господа, дойдох за важна работа.
	Македонски погледна гузно.
	— Има важни известия — допълни Бръчков. — Дойде нарочит пак човек от Букурещ. Бързо да вървим, има събрание у Владикова.
	След малко време четворицата души пристигнаха в жилището на учителя в училището.


	IX.

	Там се бяха събрали вече няколко души народни и мнозина хъшове. На масата пред Владикова стояха няколко разпечатани писма и куп броеве от „Свобода“. Той беше сериозен, но не по причина на нощешната случка. Сериозни бяха лицата и на другите. Ясно се виждаше, че ги занимава важен въпрос.
	Новодошлите поздравиха мълчаливо и седнаха.
	Владиков се обърна към тях и важно, тихо, трогнато изговори следующето:
	— Братя, работите са важни. Стига сме се скитали и гладували по тия разни краища. Както се види, приближава часът да бъдем полезни на драгото си отечество. България пак ще има нужда от нас. Трябва да се изпитате пак. Турските тирании са станали нестърпими и безчеловечни: вие четете всичкото в „Свобода“. Народът е готов да се вдигне, за да строши железата на петвековните си мъчители и тирани. Трябва само да му подадем братска ръка. Така не е ли?
	— Трябва да помогнем! — каза Хаджият.
	— Длъжни сме — продума Попчето.
	— Война на тираните! — извика разпалено Македонски.
	Владиков кимна одобрително и подзе пак:
	— Сега нашите в Букурещ са решили, че е благовремие да се изпрати чета в Сърбия, оттам да мине в нашето мило отечество. Дойде и нарочен човек. Искат ни и съдействие. Вие съгласни ли сте?
	— Всички, всички.
	— Да. Иска се още отсега, щото да се свикат всичките наши братя хъшове, дето се намерват в града и в околността му като градинари и други, и да им се разкаже всичко, та да бъдат готови. Но непременно трябва да се съберат, да знаем как стоим. Да натоварим Македонски с тая работа; бива ли?
	— Той, той, съгласни сме!
	Македонски направи военен поклон на събранието в знак на благодарност.
	— Панайот ще чака четата на сръбската граница, в Кладово, а в България, в Софийския окръг, комитетите са приготвили вече населението. И граждани, и селяни са готови. Левски сега е в Русчук у баба Тонка. Но той не може да мине отсам. Има много твърде важни работи да ни съобщи, но няма как. С писмо невъзможно; без друго е нужно нарочно човек да пратим, безстрашлив и паметлив, за да приеме от него всичките нужни сведения за плана и времето на избухването, за точките, които са най-важни, и за хилядо други работи. Но за такова важно послание трябва човек дързостен и изкусен, който да може се срещна с него в Русчук и да се върне, без да го узнаят турците. Както знаете, караули пазят на всеки сто разкрача на брега. А в Букурещ засега нямало такъв човек, защото по-надеждните изпратили по други мисии. Сега Дунавът е замръзнал, лодка не трябва: може пеша да се иде от влашкия бряг на турския една нощ например; но главното е, човек да се намери… Без наставления от Апостола ще работим в тъмнината.
	— Тия букурещки патриоти нямали човек за такава работа, срам! — избъбра един хъш.
	— Може и да нямат — отговори друг един.
	— Имат, ама никой не иска да си тури главата в торба. Умни са синковци — прибави един трети хъш.
	— Господа, тук не трябва да се критикуваме. Има ли, няма ли, не зная; но нам ни обаждат, че нямат. А вярно е, че това предприятие е крайно опасно и който се реши на него, както каза одеве Христов, трябва да си тури главата в торба. Но за такива свети работи кой от нас ще пожали живота си? Нека им покажем, че браилските юнаци се не боят от опасности, когато се касае за народното дело: аз съм уверен, че всякой от нас би отишъл.
	Всичките мълчаха.
	Владиков ги изгледа всичките наред да види не иска ли някой думата.
	Но никой не изяви такова желание.
	— Ако има някой противен на моето предложение, или иска да направи друго, нека говори!
	— Не, няма противни… трябва, трябва — проговориха неколцина.
	И пак тишина.
	Владиков хвана машинално един лист от „Свобода“ и взе да прочита нещо на ума си.
	Той вероятно искаше да им даде време да се изприкажат като кого да изберат пратеник до Левски. Някои си шушнеха тихо, никой не зина да каже нещо.
	Това положение беше затруднително и за събранието, и за самия председател. Кой смееше да каже на другарите си: иди ти, та умри! Защото всеки разбираше, че колкото е необходимо да се изпрати посланик до Левски, толкова беше и опасно минуването на Дунава. Надеждата беше малка за спасение от куршумите на крайбрежните турски стражи и от бесилото русчушко.
	Минаха се няколко минути, които се сториха цели часове.
	Владиков тогава остави тихо вестника на стола, пребледня, стана прав и с нисък глас произнесе тия кратки речи:
	— Господа, аз отивам.
	И седна.
	Едно глухо шумение произлезе.
	— Не приемаме — чуха се няколко гласове.
	— Не бива! Владиков да не ходи — отзова се други.
	Възцари се внезапно движение. Хъшовете се разгълчаха шумно помежду си, очите забляскаха, лицата пламнаха, ръцете се размахаха. Тогава беше една от ония минути, които раждат решения.
	Владиков пое:
	— Братя, аз приемам да отида. Съгласявате ли се? Намирате ли ме достоен за тая висока чест?
	— Не, не, всички са достойни да умрат за отечеството.
	— Жребий! — извика някой.
	Завчас всичките гласове поеха същата дума:
	— Жребий! Жребий! Тъй, да, тъй, да хвърляме жребий!
	— Прието!
	Вълнението растеше. Всичките си отдъхнаха чрез решението на въпроса.
	Бръчков, който дотогава мълчеше, поиска думата.
	Възцари се отново тишина.
	— Господа — каза Бръчков, като си сключи двете ръце и гледаше надолу, — да беше жив Знаменосецът, би се разплакал: всички сме готови да умрем за свободата на нашето мило отечество. България може още да се гордее с храбри чеда. Никой няма да посрами славното име хъш… Никой!
	— Право, право — пресече го един.
	Учителят стори знак за мълчание, учуден от внезапното вълнение по лицето на Бръчкова.
	Бръчков подзе пак:
	— Истина е, че който се наеме да иде сега в Русчук, то се вика, отива в устата на ламята; вика се даже, че си търси смъртта. Но в битките, които ще ги имаме, дай боже да ги имаме, нима няма смърт? Нима са по-малко опасни куршумите в открития бой с тираните, отколкото ноще при дунавския бряг?
	— Истина, нас навсякъде ни очаква смърт. Право има Бръчков.
	— Тя ни очаква като майка сина си — прибави друг.
	— Като любовница любовника си — каза Бръчков. — Според мене не е въпросът тука само кой ще извърши с най-голяма сполука мисията си. Например, ако не знае Русчук, ако няма там никакви верни познайници, които да му помогнат в случай на нужда; ако не знае де е къщата на геройската майка, баба Тонка, а и тя го не познава — как ще сполучи да се срещне с Левски, без да го не хванат турците? Защо да правим жертва безплодна? Според мене жребият е несгоден тука. Да размислим по-добре братски кой е фамилиарен в Русчук. Намерим ли такъв между си — нему се пада по право честта да тръгне с послание. И тъй, да улесня работата, господа, аз предлагам мене си като вещ…
	Нов шум се издигна.
	— Не! Аз ще да ида! — из един път извика Македонски и стана прав. — Бръчков не може. Бръчков не познава добре Русчук; Бръчков е само минал оттам. Бръчков ще го усетят, ще го хванат, ще го обесят!… А Македонски е живял шест месеца в Русчук; Македонски познава и кучетата в Русчук, ял е и пил е сто пъти със синовете на баба Тонка; нощувал е шест пъти в къщата на баба Тонка, знай откъде се влазя у баба Тонка, и от уличката, и от пътя, и откъде брега; и е по-стар дванайсет години, и няма да се вдаде да го обесят; дето ще се рече, той има право да иде, а не Бръчков! — Македонски се запря. Лицето му се беше цяло зачервило. Малките му сини очи играеха неспокойно и гледаха остро, почти злобно на Бръчков, който му се стори сега като един неприятел, а на Владиков хвърляше провокативни погледи.
	Изведнаж всичките извикаха гръмогласно:
	— Македонски, Македонски да иде! Бръчков да отстъпи!
	Македонски изгледа с тържествующ вид събранието, а въз Владикова стрелна още няколко знаменателни погледа, като че искаше да каже: „Виж как шава Македонски.“
	— Отстъпвам — рече Бръчков.
	Владиков пое думата:
	— Братя, събранието избра Македонски за опасната и славна мисия да ходи при Левски. И тъй, Македонски, трябва да тръгнеш утре, най-късно в други ден, с железницата до Гюргево… Левски ще чака в Русчук до 21-и, има само два дена. Сега да назначим кой да събере хъшовете. Предлагам Хаджият.
	— Прието — извикаха всички.
	— Трябва да видим и за пътни разноски на пратеника си — каза учителят.
	— Не трябва да се грижите за това. Аз утре ще изчепкам стотина франка от някой богаташ. То е моя работа…
	Хъшовете се разотидоха, като си дадоха предварително вярна дума да държат всичко тайно от чорбаджиите…
	Подир един ден Македонски, снабден с наставления и с нужните писма, тръгваше от браилската гара за Букурещ.
	Парите, които прие от проданта на Владиковите дрехи, му служеха за пътни разноски.
	Той не счете за нужно да търси отдругаде.


	X.

	20 февруари. Късните студове на тая зима се усилваха повече и повече от северните ветрове, които духаха непрестанно от две недели насам. Дунавът беше замръзнал; един дебел пласт лед беше облякъл като в медна броня величествената река. Мястото, дето друг път се синееха гордите вълни на Дунава, сега беше една бяла поляна, която на юг се свършваше с висок бряг, дето грачеха чавките, а на север се сливаше с безбройната влашка равнина. Вместо параходите и лодките, които друг път кръстосваха и бърчеха безшумните струи на Дунава, сега като по един естествен, създаден от памтивека мост, скърцаха кола, чернееха се пътници, които безстрашливо през вкаменените и безчувствени гърди на реката минуваха и заминуваха от единия бряг на другия. Но отдолу, един метър под тях, се стремяха черни, шумящи сърдити талази, като буйните вълни на една душа, която забуля едно хладнокръвно лице. По турския бряг на близко разстояние се мержелееха малки дървени колиби, прилични отдалеч на гробове сред пустите и голи пространства, покрити сега със снежна пелена. Но нощем малки огънчета весело блещукаха в тях и неодолимо влачеха погледа на пътника, който сега се скиташе из тъмнината по влашкия бряг.
	Тоя нощен скитник беше Македонски.
	Той сега се беше предрешил на същ селянин, с гугла и влашки кожух. Едничкото нещо, що го отличаваше от истинските селяни, беше револверът, който една опитна ръка можеше лесно да напипа отзад под кожуха му.
	Часът беше девет или десет. Ледовит вятър духаше в пустинята.
	Македонски стоеше неподвижен на брега, с очи, впити в червеникавите огньове на караулите. Би казал человек, че това е някой замръзнал на поста си солдатин.
	Из един път тая неподвижна фигура се помръдна в дрезгавия мрак и закрачи към Дунава.
	Слезе по слабата наклонност на брега и опипом взе да стъпва по щърбавия лед, като се опираше на тояга, въоръжена с остър бод на долния край. Нямаше нищо по-страшно, по-тайнствено и по-зловещо от тая черна сянка, която сред нощта като привидение се мърдаше над задрямалата бездна.
	Македонски вървеше направо, без път.
	Безшумно умираха стъпките му по дебелата ледена кора. Само тоягата издаваше равномерно глух, остър звук при всяко забиване в леда. Когато Македонски дойде до средата, той си обърна гърба на североизточния студен вятър и застана неподвижен там, за да си почине малко, защото пътят, що беше изминал, ако и къс, поради неравната си грапава повърхност го умори ужасно. Вратът и гърдите му бяха облени с пот.
	Вятърът все духаше и пълнеше нощната самотия с гробовен шум. Това беше погребално пение над един мъртвец, покрит с бяла плащаница.
	Македонски отдъхна и пак завървя тихо, равномерно, бодро.
	Тутакси на пътя му се изпречи една черна ивица. Тая ивица се протакаше надлъж по течението на Дунава и краят й се не виждаше. Това беше един вид тясна река, широка около три разкрача. Вероятно едно течение, което зимният студ не беше успял още да покрие с кора. Македонски се спря, слисан пред това неожидано препятствие. Водата, черна, страшна, шумеше глухо пред него и отваряше една грозна пропаст за стъпките му. Той хвърли проницателен поглед наляво, после надясно: но сред белината на снега, който тънко покриваше кората на Дунава, черната ивица се простираше и тъмнееше нескончаема. Немислимо беше да се заобиколи. Македонски стоя няколко минути в нерешителност. Нощният вятър брулеше лицето му, но той не чувствуваше. Най-после тръгна назад бързо, решително. Някакво вдъхновение, види се, му дойде. Той се упъти право към влашкия бряг, дето се мяркаше една пуста дъсчена колиба. Скоро се изкачи на брега и приближи към дъсчената сграда; пусна тоягата си и захвана силно да си търка ръцете, за да ги стопли; после посегна към стряхата, хвана една дъска, що стърчеше, дръпна я, разклати я, дигна я нагоре. Дъската изпращя остро и пронизително, а в същия миг вратата на колибата се отвори.
	Излезе човек рунтав, гологлав и с дебел влашки кожух. Той хвана грубо ръката на Македонски и извика:
	— Хей, харсъз, защо отпаряш дъската?
	Но Македонски, без да го слуша, продължаваше да мъкне дъската, която се беше вече отпрала при първото дърпане.
	Непознатият тласна силно Македонски:
	— Разбойнико!
	Македонски, без да пусне дъската, изгледа застрашително влаха и му проговори ниско:
	— Махай се!
	— Остави я! Кой си ти?
	— Махай се! — повтори Македонски ниско, като я сваляше вече от покрива.
	Непознатият сграбчи дъската и изкряска яростно:
	— Няма да я оставя, разбойнико!
	— Влез си в колибата — каза му Македонски запъхтян, като го блъсна в гърдите с ръка.
	— Караул! Караул! — развика се влахът, като стискаше дъската.
	Тоя вик се разнесе надалеко из нощта.
	Македонски се огледа смаян.
	— Да ти я платя, побратиме, вземи два франка — каза той, като му подаде парите.
	— Караул! Разбойници! — викаше с всичкия си глас упоритият влах, като изтегляше с железните си ръце спасителната дъска. Македонски почувствува, че има работа със силен противник и че положението можеше да стане критическо. Без дъската нямаше възможност да премине бездната и остаяше на влашкия бряг, може би в ръцете на властта. И тъй една дъска можеше да осуети цяло едно предприятие. Беше време да се действува решително. Той сграбчи с голяма сила дъската, както беше я сграбчил и влахът, напъна се, изпъхтя, бутна противника си и падна въз него. Влахът, разтреперан, упорит, лежешком, силно притискаше дъската на гърдите си и изпущаше пресекнати гласове. Тогава Македонски, когото това безумно съпротивление докара до беснотия, стана прав, хвана дъската за единия край, опря си крака о корема на влаха и с едно бързо извиване измъкна я от ръцете му, издигна я възло и я стовари по главата му с една страшна сила.
	Влахът не мръдна вече.
	Бързо взе тоягата си и с дъската под мишница той се завърна към незамръзналата река на Дунав; спря се до нея, измери я с поглед, опита с тоягата твърдостта на леда и внимателно хвърли дъската на двата бряга на бездната.
	Тоя импровизиран мост, широк нещо педя и половина, едвам се опираше на краищата на леда. Една никаква случайност, едно малко кривнуване можеше да го превали.
	Македонски, който от години не беше се кръстил, сега пред тая зеюща яма неволно вдигна ръката си и се прекръсти: стъпи на страшния мост и премина благополучно на другата страна.
	Така по-после на 1876 г. сториха и Бенковски, и Волов, когато насред замръзналия Дунав им се беше изпречила една река срещу Бекет.
	Македонски се приближаваше към турския бряг и ясно вече виждаше светлините, що излизаха из малките прозорчета на караулниците. Той вървеше право, тъкмо към точката, която пресичаше на две равни половини разстоянието между две стражи. Знаеше, че там пороите са изрили едно долче, и в това долче мислеше да влезе.
	Необясними чувства вълнуваха сега гърдите на Македонски. Той угаждаше, че колкото по-скоро доближи до желания бряг, толкоз по-много влазяше в областта на премеждията, опасностите и ненадейностите.
	Чувствуваше това и бързаше.
	По благополучие, заедно с напредването на нощта, мракът се сгъстяваше. Но окото му, фамилиаризирано вече с нощта, продължаваше ясно да отличава всичките особености там: караулниците, неравните очертания на бреговете, чернеющото се долче и назад в далечината — Гюргево, мътно осветлено, заприличало на един вълшебен град.
	Най-после той доближи брега, вмъкна се в долчето и там се спря и се ослуша. Всичко спеше. Караулниците вече се не видеха. Два невисоки, изронени бряга стърчаха от двете му страни. На юг беше тъмнината на долчето, на север се разстилаше един неясен хаос, пепеляв, неопределен, далечен като сън.
	Бръкна отзади под кожуха и извади револвера си, който остана в дясната му ръка, тоягата мина в лявата.
	Завървя пак тихо, предпазливо из долчето, което стана плитко, и главата му се показа над брега.
	Веднага той съгледа, че не надалеко, на петдесет крачки разстояние, нещо като човек, увито в черно, се мърдаше. Той погледна харно: тоя човек се мърдаше и идеше насам. Стори му се даже, че под мишницата на непознатия стърчеше нещо, навярно пушка.
	Македонски бързо се сниши и залепи до яра. Тоягата се заби в глината, откърти я и като се ронеше, произведе глух шум. Македонски се ослуша. Гърдите му бъхтеха, да се пукнат.
	— Кой е там! — раздаде се по турски един глас из пущинака.
	И стъпания от чизми се чуха.
	Македонски не дъхаше. Той легна цял на гърба си в тъмното дъно на долчето, опря си очите в края на брега и посочи револвера към същото място.
	Стъпките приближаваха. Мястото, дето Македонски дебнеше сега, беше един ров сред дола, изрит от дъжда и обрасъл с пустали храсти; тъй щото в мърчината на нощта той се сливаше с тъмния им шар и правеше една обща сянка с тях, в която нищо ясно не се разпознаваше. Над него висеше пепеляво намръщеното небе на зимата, грозно, мълчаливо, застрашително.
	Той се ослушваше неподвижен, с револвер, насочен нагоре.
	Стъпките отслабнаха. Вероятно, солдатинът се завръщаше нататък, уверен, че шумът, който зачу, беше случайност някаква или измама на слуха.
	А може би и внезапен страх го обзе — нещо, което е възможно.
	Но Македонски още дълго стоя в това положение, с напънат слух, с опулен взор и без дихание. Най-после никакъв шум не се повтори. Той се помъчи тихо да помръдне своите премръзнали членове. Усети, че гърбът му е като лед и краката като камък.
	— Ах, уредихме я… замръзнах! — пришушна си той и полека се опря на двете ръце, седна, повдигна се предпазливо, проточи си врата и подаде си главата над ронливия бряг.
	Наоколо беше пак пусто и мъртво.
	Лазешком излезе на другия край на долчето, стъпи на поляната и фукна през рътлината.
	Подир няколко минути бяг той се намери в една долина, каквито обикновено правят неравностите на крайдунавските брегове. Поспря се там, за да си отдъхне, усети, че краката му се постоплиха, и се озърна изпитателно, за да узнае посоката си. Подир това пак тръгна. Когато възлезе на един връх, далеко на запад му се мярнаха неясни светлини, които означаваха, че там спи Русчук.
	Той удари към югозапад, та чрез едно полукръгло движение да приближи града, като избягва близостта на караулите.
	Последните светлини мъждееха и умираха в Русчук, когато Македонски доближи до града, успоредно със станцията. Пред него се протакаше белизнявата чърта на шосето, що водеше в града.
	Опасността беше сега най-голяма. От три вратни се влизаше в бабината Тонкина къща; навярно нощната стража още обикаляше и можеше да се срещне с нея. Той помисли малко и тозчас взема посока към Дунава, наведе се, прегъна се и хвана да подприпква бързо и безшумно нататък. Приличаше на един вълк, който обикаля нощем краищата на градовете. Изведнаж пред него се бялна Дунавът, покрит с тънко було от сняг. Той слезе из урвичката и хвана да се ниши покрай брега.
	След малко време той хвана една стръмна пътека, която едвам личеше по урвата на високия бряг, въз който стърчаха сиромашките къщя на Гердапа. Едно куче го съзря отгоре и залая, на което му отговориха всичките псета на околните къщя. Стигна на върха на брега и влезе в един двор, който нямаше зид към Дунава освен едно дъсчено одърче, стърчащо там. За един миг Македонски мина през двора и предпазливо почука на врачката.
	Чуха се стъпки извътре.
	— Кой си? — попита един женски глас.
	— Твой син! — отговори Македонски и като си тури устата в дупката, прибави: — Македонски.
	Вратата скръцна и баба Тонка се показа.
	— Тука ли е Дяконът? — попита той.
	Вместо отговор баба Тонка попита:
	— Отдека идеш?
	— От Браила.
	— Чака те — каза тя и тръгна пред него.
	Запалката драсна и свещта освети една стая, в която Македонски почувствува приятността на един топъл въздух.
	Нямаше никой там.
	Бабата се изгуби и след една минута се завърна.
	— Синко, ела по мене: долу е — рече тя и пак излезе, последвана от Македонски, с лампата в ръка.
	В пруста дойдоха пред една четвъртита дупка, отворена в пода; когато се затваряше, не се познаваше, че има там дупка, защото дъската, която й служеше за захлупак, имаше вид, като да е закована (но само с главичките на прекъснати гвоздеи); а за да не се мърда, когато стъпаха отгоре й, беше закрепена с железни витла, изкусно прикрити.
	Македонски последва бабата и в тясната подземна стълбичка. Отвори се отдолу една врата и те влязоха в стая, доста широка, добре постлана с черги и осветена.
	Пред един стол, претрупан с книги, хартии, вестници, с червени восъци и други писалищни потребности, седеше Левски, наметнат с кожух, и пишеше.
	Тая подземна стая служеше за писалище и работен кабинет на всички апостоли и агенти, които нощуваха тайно в дома на баба Тонка.
	Македонски седна на постланото с червен килим одърче.
	— Усети ли те някой? — беше първата дума на Левски.
	— Никой.
	— Е?
	Македонски бръкна в пазвата и му връчи едно писмо.
	Апостолът притегли свещта до себе си и хвана внимателно да прочита.
	В това време горе гостолюбивата баба Тонка свали от полицата едно похлюпено блюдо, поразрови огъня и тури да се сгрее гозбата, назначена за пратеника на браилските хъшове.


	XI.

	Едничкият фотографически портрет, който имаме от Васил Левски, по злочестие, не дава ни най-малка идея за един человек, надарен с такава силна воля и характер. Изкуството не е могло да представи изразителното му лице, осветлено от величието на една идея, която го вдъхновяваше и гореше.
	Левски имаше ръст среден, тънък и строен; очи сиви, почти сини; мустаци червеникави, коса руса, лице бяло, околчесто и изпито от непрестанната мисъл и бдение, но което се оживяваше от една постоянна и естествена веселост! Странно! Тоя момък, който проповядваше опасната мисъл за свобода, за смърт, който се излагаше всеки ден на опасности; тоя син на нощта, на пустинята, на премеждията имаше весел нрав! Той беше като Тотя войвода голям песнопоец; и не един път букаците на Стара планина са еквали от гласа му*. Когато посещаваше Букурещ, той заедно с известията за устрояване комитетите донасяше Каравелову в дар шарени, криви, читашки чибучки. Това щастливо настроение беше нужно негли да крепи бодростта му сред всегдашната борба с апатията и подозрителността на роба.
	[* В едно свое писмо Ботев казва следующето за Левски, с когото намира подслон в една ветрена мелница накрай Букурещ: „Приятелят ми Левски е нечут характер. Когато ний се намираме в най-критическо положение, той и тогава си е тъй весел, както и кога се намираме в най-добро положение. Студ, дърво и камък се пука, гладни от два-три дена, а той пее и все весел. Вечер, дордето ще легнем, той пее; сутрин, щом си отвори очите, пак пее. Колкото и да се намираш в отчаяност, той ще те развесели и ще те накара да забравиш всичките тъги и страдания. Приятно е човеку да живее с подобни личности!“]
	Но когато беше _потребно_, ставаше друг. Ясността му изчезваше от лицето, погледът му добиваше сериозно изражение, гласът му беше глас, който налага, който заповядва; словото му, просто и безизкуствено, вълнуваше, смущаваше, убеждаваше. Отдето помина (а той мина навсякъде), по дирята си остави нови ламтения, повдигнати въпроси, разбудени жажди. Известността му бързо порасна, влезна в хижата, развълнува градовете, изпълни планините. Словото му будеше человеците, името му будеше населенията. Една нощ той в Пазарджик говори: резултат беше записванието на един милион гроша самоволни пожертвувания! Той често беше груб, не гъделичкаше никого, защото проповядваше една длъжност, а не едно учение. Недостатъкът на знанията му се изкупуваше с напредничавостта на понятията му. Огорчен еднаж от дивотията и суеверието на някои селяни, той им каза гневно:
	— Вие ще станете хора само когато проядете месо в сряда и в петък!
	Попитаха го един път селяните от Софийско, дето той устройваше трескаво комитети:
	— Бай Василе! Когато се освободи България, кого ще си турим цар?
	— Ако се бием с турците само за цар, то сме глупци. И сега си имаме султан. Нам трябва не господар, а свобода и човешко равенство — отговори Левски навъсено.
	— Ами ти каква служба ще вземеш тогава?… Зер, пада ти се най-първа служба.
	— Никаква. Ще ида у други поробени народи, да правя това, което правя тук сега.
	И той говореше искрено.
	Дяконът беше безстрашлив, до явно рискуване живота си. Всекичасните опасности, в които няколко години се намираше, бяха му станали като свой елемент, в който се чувствуваше по-бодър и черпеше нова самоувереност, както един генерал, привикнал да слуша безсилните пищения на куршумите край ухото му. В Сопот, в стаята на учителя, имаше комитетско тайно събрание. Ненадейно се озова един гост, познат като турски шпионин, и сяда. Всичките мълчат, но гостът не си отива. Левски кипи, става и залепя плесница на това досадително лице, като му изрева:
	— Навън! Подлец!
	— Как? С кое право удряш? — попита зашеметеният господин.
	— Навън! Иди ни предай на турците. Аз съм Левски!
	Цялото събрание потрепера от ужас при тия думи.
	— Не се бойте! — каза той спокойно, когато гостът се излезе: — Аз съм уверен, че тоя мазник нищо не ще смее да направи.
	И продължиха разискванията си.
	Никой не дойде да ги безпокои.
	Всички жители от същото село помнят каква невероятна дързост и риск показа. Палтото му падна в ръцете на полицията и в пазвата се намериха няколко бунтовнически прокламации, печати от восък, преправяни тескерета, отрова и портофелчето му. Властта го търсеше под камък, жандарите сновяха въоръжени из улиците. А Левски, предрешен като селянин, с една лисича кожа, провисната въз лявото око, зяпаше простодушно пред самата полиция и питаше минувачите: „Дека стои хекимина?“
	Левски обладаваше по нещичко от ентусиазма на Каблешкова, от твърдостта на Бенковски и от силата на Караджата. Но той имаше и друго, което отсъствуваше у тях: непобедимо търпение и постоянство. Първите бяха като внезапни метеори в мърчината на нашето небе, които блеснаха, смутиха душите и изгаснаха. Би казал человек, че тия хора дойдоха само да турят по едно голямо име в историята и да си отидат. Попрището на Левски беше по-дълго и по-плодотворно. Своеволието на съдбата иска`, щото един прост турски кятипин, едно полуграмотно дяконче да покаже на света какво може да извърши ентусиазмът на една велика идея, каквато беше идеята, що създаде тоя грамаден лик пред нас. Защото, каквото и да казват някои скептици, _Левски е изражение на една сила, излязла из цели векове страдания, из цял океан унижения_. Седем години той обикаля България, посети стотина села и градове, устрои им комитети, учи, насърчава, плаши богаташите, наддумва` учените, сърди турците, постоян до невъзможност, упорит до безумство; властите се умориха да го преследват — той се не умори да им се изпречва; противостоя на препятствията, убеди неверующите, разпали заспалите. Само против измяната остана безсилен; един поп, поп Кръстьо от Ловеч, го издаде коварно. Паднал веднъж в ръцете на тираните, той, наранен с два куршума, както казват, изял отрова, за да остане верен на клетвата си; но като ядът не подействувал, той си блъснал главата о тъмничния зид в София, но тя излязла по-твърда от камъка и той полумъртъв бе провесен на въжето.
	Такъв беше човекът, познат под имената _Дяконът_, _Васил Левски_, _Апостолът_, който беше пратен от съдбата начело на цял рой проповедници и мъченици на свободата да разклати масите, да предизвика събитията, да създаде бъдещето!…
	Един мъничък Хус, който не стана гигант, защото нямаше простор къде да се развърти; и който в Юдея би бил разпнат, в средните векове би бил жив изгорен, както в деветнайсетия биде обесен… Три мъчила, три символа: разпятие, Торквемадов огън, бесило — три смърти, които вековете измислиха, да наказват безчестните и безсмъртните…


	XII.

	— Хаджи, наздраве!
	— Пий, Асланов!
	— Наздраве, па добра сполука!
	— Вива, домнуле Гика! Пълни хубаво чашите, че ти изядат кучета главата!…
	— Вива! Да живейм! Наздраве! — извикаха още няколко души; чаши се чукнаха яката, изпразниха се и се сложиха с тропотене на масата.
	Хъшовете си обрисаха мустаците.
	— Ами дека е Каранов? Де е Бебровски? Хаджи, тях не вика ли?
	— Бебровски отиде да види сметките си с Никулеска… тая вечер е тука. Забравям ли аз тая балканска мечка?… Каранов — и той иде; отиде за брата си, заедно ще бъдат, защото брат му каза, че ще запали дюкяна, ако го оставят… май из юнак!…
	— А Гунчо?
	— Ха, той си продал оръжието, глупецът…
	— Аз го видях, че си купи един славен винчестер вчера… Ще дойде — каза трети.
	— А Попчето? — питаше четвърти.
	— Попчето е отишло за Кирча, за Мъркова и Койнова. Койнов, горкият, е болен: кашля много, но пак иска да дойде.
	— Когато е работата за такова свято нещо, няма болест — проговори един.
	— Никаква причина не може да възбрани един български герой да не умре за отечеството си — каза дълбоко други, като си припомняше една тирада от една Войникова драма.
	— Който се извинява сега, той е един подлец.
	— Братя, наздраве! Да живеят поборниците! — извика един хъш, облечен във влашко солдашко сетре, с отпрани еполети. — Да живей и народът… и смърт на тираните… Гика, наливай де, и на Добря, и на Петрето…
	— Да живей!
	— Да пукнат агарянците!
	— А бе знаете ли? — извика Димитрото: — Мравката пак е влезнал в гълъбарника.
	— Осем пъти са го запирали тая зима — подзе Асланов, — и все за малки работи. Например срещне някой евреин, хване да му скубе сколуфите. Евреинът се разреве, полицията довтаса и — хайде в Кутре де Курник*. Или пък грабне две ябълки от някой дюкян и бяга. Спогнат го, той се вдаде и не отказва: хайде пак на комисаря в ръцете… Това прави нарочно, кога няма какво да яде. В тъмницата хранят добре.
	[* Ироническо влашко название на затвора.]
	През това време Хаджият приказваше нисичко с двама хъшове за Македонски, който още се бавеше.
	— Па остави друго, ами ако хванат и Дякона… кой знае! — продължаваше Хаджият угрижено.
	— Тогава и план, и чета — всичко вятър — каза с отчаян вид Добре.
	— Тссс… — изписка Асланов и смигна на Добря… — Кръчмарят ще чуе.
	Добре климна отрицателно:
	— Не знае бъкел български.
	— Но трябва да се пази тайна.
	— Не бива да се дрънка.
	— Тайна дръж, магаре! — извика един полупиян вече хъш, който с облегната дотогава глава на зида гледаше все нагоре.
	— Иван Славков знае ли това? — попита Асланов, като се обърна към Хаджият.
	— Не го найдох… но без друго се е научил.
	— Тая извеяна коза няма да дойде; залагам си цървулите.
	— Ще дойде.
	— Не.
	— Ще.
	— Ако не дойде, аз ще му оскубя брадата, дето я маже с венска помада; по франк оставя в берберницата само за нея.
	— Казват, че ще се сгоди за Мариолицата, обесникът! Какъв светлак!… В чаша да я изпийш. Гика, дай малко мезе, па налей; дай чисто одобешко вино, без вода; недей става гугуманин!
	Чашите иззвънкаха и се изпразниха.
	— Да излезем да вземем малко вятър — извика Хаджият.
	Всички настанаха.
	— Чашите се наляха. Как — няма ли да пиете? Не ми докачайте честта; лиснувам го връз главите ви — каза черпачът и простря лявата си ръка, за да им загради пътя към вратата.
	— Какво заграждаш царски път? — изрева един исполин, който влезе в кръчмата и грубо отмахна ръката на хъша.
	— Бебровски! Добре дошъл!
	И няколко души се спуснаха и го зацелуваха по дебелите устни.
	— Добре дошъл, братец! Домнуле Гика, още една чаша, че ще те вземе дяволът!
	— Хайде от крака по една! Марков, разплащай се.
	Дружината излезе шумно из кръчмата и удари из една дълга улица. Беше надвечер и студено. През пиацата гърмяха файтоните, които донасяха пътниците, пристигнали с влака. Хъшовете под влиянието на домнул Гиковото вино гълчеха весело и гръмогласно, като се здрависваха с познайници, които срещаха. Когато дружината закриви из една тясна улица, мярна се Попчето с троица още другари, опърпани хъшове.
	— Попче! Попче! — развикаха се неколцина.
	Но Попчето се спря, без да отговори, тури пръста си на устата в знак на мълчание и пак се упъти с другарите си по дирята на един турчин с дълго сукнено джубе.


	XIII.

	У Владикова беше шумно събрание. Главите бяха запалени от Гиковото вино и разговорите оживени. Няма съмнение, че те се отнасяха все към новото предприятие, което беше събрало сега тия разпръснати люде. Бръчков се възхищаваше от вида им. Той почувствува, че повече хвана да обича България, която раждаше такива великодушни сърца. Владиков беше угрижен за Македонски.
	Чу се силен тропот в пруста.
	Вратата се отвори с трясък и Македонски се втурна като ураган. По мустаците му висяха кичури от лед.
	Всичките скокнаха на крака, поздравяваха го, стискаха му ръцете. В отговор Македонски едни хвана за ръка, други прегърна, а Владикова, Бръчкова и исполина Бебровски целуна по устата.
	— Да живейте, юнаци!
	— Е какво? Свърши ли се добре? — попитаха бързешком неколцина.
	— Всичко, както желаехме: само щях да се удавя в Дунава. Много ви здраве от Апостола. Работите отиват славно. Но я се изместете да се поогрея. Е, не бях ял такъв дунавски студ: една ока студ би измразил пъкъла. Бебровски, за бога, увий ми едно цигаро, а ти, Владиков, на` ти писмо от Левски.
	И Македонски си затърка ръцете пред пламтящата пещ.
	— Разкажи ни как мина и що стори!
	Македонски не чака` да му повторят. Той възсука гордо замразените мустаци, смигна на няколко души и захвана да разправя подробно приключенията си, които той нарече „митарства“. Той особено възбуди общото удивление, когато разказа как се е спасил на връщане през Дунава, дето, като се намерил пак пред реката, а отзаде му пищели куршумите на караулите, той прескокнал бездната и насмалко останало да падне в нея.
	Челото на Владиков, който дотогава четеше писмото, прие радостно изражение.
	— Момци — каза той, като вдигна очите си от писмото, — гответе се!
	— Кажи, кажи какво пише Левски! — извикаха с любопитство.
	Някой почука на вратата тихо.
	— Хващам се на едец, че Попчето чука: деликатен проклетник — каза Хаджият ухилен.
	Влезна един полицейски комисарин с двама още жандарми. Дружината остана слисана.
	— Какво желаете? — попита Владиков развълнуван, като отиде насреща на комисаря.
	— Господин Бръчков кого викат тука? — попита комисарят и изгледа питливо всички лица.
	— Що желаете? — повтори Владиков.
	— Кой е Бръчков тука?
	— Аз съм — отговори Бръчков, пребледнял.
	Комисарят се приближи към него.
	— В името на закона пригласявам ви да дойдете с мене — и като се обърна към Владикова, притури: — Тая вечер е обран и давен един турчин в градската градина. Има подозрение въз негова милост. Той се е разхождал по него време там.
	Владиков погледна смаян на Бръчкова.
	— Да, аз се разхождах тая вечер в градината, но не знам нищо.
	— Все едно е — каза комисарят, който познаваше български; — хай ставайте!
	Бръчков стана.
	Владиков се запали. Устната му заигра и косата му щръкна. Той се изправи с решителен вид пред човека на властта и заговори:
	— Не позволявам никого да извличате из дома ми нощно време.
	Комисарят хвърли на него поглед, пълен с недоумение и удивление.
	— Господине, чини ми се, че вие сте професор в българското училище тука!
	— Да.
	— Позволете да вярвам, че вие познавате законите на страната. Познавате на какво основание аз постъпвам така…
	— Познавам законите и основанието, но още по-добре познавам, че вие се мамите страшно. Бръчков не е человекът, когото дирите.
	— Да, аз се залагам с честта си, как че Бръчков не е надарен за такова нещо — каза Македонски, като изгледа студено Бръчкова.
	Комисарят възрази вежливо:
	— Аз съм длъжен да го предам, дето трябва. Там началството нека благоразсъди.
	— Но аз не мога да пусна гостът си да лежи тая нощ в затвор.
	Македонски скочи прав, изпречи се пред комисаря и извика:
	— Да, и аз не позволявам!… Това е едно безобразие.
	Примерът на Македонски зарази и останалите. Повдигна се глъчка, която изразяваше негодувание. Неколцина станаха прави, готови да сторят съпротивление.
	Комисарят придоби сериозно изражение и каза повелително на двамата жандарми:
	— Вземете негова милост!
	— Не, не пущаме го! — извикаха няколко гласа.
	— Българин е.
	— Невинен е.
	Ожесточението растеше. Някои от хъшовете имаха револвери и зашеметени още мозъците. Можеше да се случи сблъскване с всичките му лоши сетнини.
	— Оставете; аз ще отида! — каза Бръчков решително.
	— Аз поръчителствувам за Бръчкова до утре — каза Владиков, като махна на хъшовете да се укротят.
	— Това може да направите, но пред началника ми.
	— Добре, аз ида с вас.
	Владиков се облече, тури шапката и ръкавици и излезе с комисаря и Бръчкова, без да каже ни една дума на дружината.
	…………………………………
	Подир един час той се завърна с Бръчкова.
	— Работата се разясни — каза той. — Добре, че отидох и аз. Турчинът сам призна, че не е виждал Бръчкова между злодейците. Той е Мачинлият, шпионинът. Комисарят иска` извинение от Бръчкова.
	Владиков седна на стола, доизчете писмото и каза:
	— Юнаци, на петнайсети марта ще тръгнем за Букурещ. Дотогава всички трябва да стоим тука и да се готвим, доколкото можем. Четохте ли писмото на Дякона?
	— Хаджият го чете с глас.
	— А дека е Попчето?
	Владиков стана.
	— Сега отпуск. Момци, в сряда пак ще се съберете у мене.
	— Бива.
	— Но ако пак дойде да ни дърдори някой полицаин, ще го бием на здраво… тако ми Мидхад пашовите бесила.
	— Ба, никой няма да дойде.
	— Нека само да посмее.
	— Сбогом!
	— Лека нощ!
	И излязоха.
	Преди да излезе из училищния двор, Македонски закриви към един ъгъл, дето бяха наредени насечени дърва, взема десетина кърпела под мишница и се упъти с Хаджият право за колибата, като прошушна:
	— Тия са народни дърва и ние сме народни човеци.
	Беше настъпил чер мрак. Улиците бяха досущ изпустели и вятърът духаше силно. Двата хъша бързаха да стигнат колибата и не гълчеха нищо. На едно място стражарят, който беше на пост, спря Македонски и го попита какво носи под мишница.
	— Най-потребното нещо тая нощ, братко мой — отговори му по влашки, а по български го изпсува.
	Когато влязоха в колибата, Хаджият щракна запалката и подири свещта. Студът царуваше в стаята. Пещта зееше безмълвна и мразовита. Македонски отпусна дърветата на пода.
	— Чакай сега да напълня устата на тая ламя, дето зее като чорт, та да видиш как ще хване да реве — каза Македонски и надникна със свещта в нея, поразрови пепелта, но изведнъж се отплесна смутен и почти пребледнял…
	— Хаджи, ламята държи в устата си змия! Ти такова нещо видял ли си?
	— Как?
	— Една змия в собата, свила се на търкало, в пепелта.
	— Враг, чорт и бяс! — изрева Хаджият. — Змия! В тоя мраз! Тя е мъртва.
	— Наистина, не мърда никак: вкочанясала е, както моите крака на Дунава… Я чакай да я потегля! — И той я щипна силно с дългите щипци.
	— Вай! Тежи, га е пълна с куршум… Ах! Това не ще да е змия… Това е нещо като зелен мешин. Я чакай.
	— Предпазвай се — забеляза му несъзнателно Хаджият, като и той клекна и надничаше в пещта.
	Македонски вече не щипеше, а дърпаше с щипците. Най-после змиеподобната вещ биде изкарана на края и падна тежко на земята, като издаде металически звук.
	— Ах, кемер — извика Македонски.
	— Пълен! — изрева Хаджият.
	При тия думи и двамата сграбчиха с ръцете си кемеря; но Македонски победи и той остана в неговата ръка. Хаджият трепереше, а Македонски пъхтеше и инстинктивно отдалечаваше от алчните погледи на другаря си кемеря. Изведнаж се посипаха златни лъскави наполеони от отвързания му край. Хаджият се спусна като луд въз тях.
	— Чакай! — каза му Македонски, като заби железните си пръсти във врата му. — Каквото е, и на двама ни е: ще го делим.
	— Да делим, да делим — каза Хаджият задъхано.
	Кемерят биде изтърсен цял. Куп наполеони блещяха на пода. Двамата хъша се погледнаха изумени.
	— Кой прави такава кървава подигравка с нас? — извика Македонски.
	— Кой знае… орисницата — отговори Хаджият.
	— А защо не ни подари тоя кемер овреме, ами чак в края на зимата? Но все равно, и тъй благодарим — каза Македонски и захвана да брои жълтиците.
	— Ху-у-у-у! — извика Хаджият, като се удари в челото: — Колко съм патка! Попчето го е мушнало тука, поразеникът! Крие от нас. Той е пипнал турчина днеска, разбираш? Ето, паднала му е и сатирата тука…
	— Как? Че тоя протестантин умее ли такава работа? — каза Македонски завистливо. — Сто и четирсет наполеона тъкмо; вземи ти тоя куп, а аз дай да туря тия търкалца в пазвата, да ги не изядат мишките.
	И двамата натъпкаха джебовете си със злато, което весело звънтеше.
	— Ех, аз се изпотих, сгорещих се; наистина, златото топлело — каза Македонски. — Ами сега ние тука ли ще нощуваме като някои скотове?
	— В хотел „Петербург“! — извика Хаджият.
	— Поврага ти „Петербург“! Много е далеко!… Ех, нека бъде на „Петербург“. Да имахме баре един пайтон…
	Двамата хъша станаха и потеглиха къде вратата. Македонски хвърли презрителен поглед на сиромашката стая и каза:
	— Дървата нека останат за Попчето, когато дойде. Донесъл му съм ги от един час място, наготово. Нека признае приятелството на Македонски.


	XIV.

	На 1876 г. през юни, в предвечерието на войната между Сърбия и Турция, в кафенето „Лабес“ в Букурещ, на една маса, натрупана с куп вестници европейски, седяха няколко души българи и се разговаряха. Румъни, евреи, французи, немци и други чуждоземци окръжаваха другите столове: едни, заняти в политически разговори, други, вперили очи в някой европейски вестник, с чаша пиво отпреде си.
	Всичкото общество беше занято с последните тревожни известия за неминуемата война между васала и суверена.
	Който би се вслушал в беседите около всеки стол, би разбрал изведнъж, че всичките тия чужденци съчувствуваха на турците. Всичките очакваха часа, когато малка Сърбия ще бъде поразена от грамадните военни сили, които Абдул Керим паша трупаше на сръбската граница, и се радваха. Чуваха се много възклицания, обидни за сърбите и въобще за славяните.
	Само малкото общество българи чувствуваше и мислеше инак.
	— Последните новини казват, че сега засега Сърбия е вдигнала деветдесет и три хиляди души войска; това не е малко нещо, ако е истина — каза един дебел, нисък, чернокож, с тъничък чер бамтел под долната устна българин, цилиндърът, елегантното облекло, тлъстината на когото ясно свидетелствуваха, че е един богаташ-политик.
	Той силно наумяваше букурещките типове на Каравелова.
	— Като притурим и генерал като Черняева — допълни дълбокомислено един млад, със зарасла рязка на бузата, с тъпо изражение в очите момък, тоже облечен изящно.
	— Agence Havas известява, че Русия прави мобилизация на войските си в Бесарабия, а руски доброволци на грамада ишли за насам. В никой случай Русия няма да остави Сърбия — заключи трети събеседник, момък на трийсет години, със сухо, меланхолическо, но симпатично лице.
	— Сега де ги нашите чапкъни, да ги видя сега на работа?… Сега да им видим народните чувства… Цяла зима ни глушат! — каза кисело първият събеседник, като се изкашля силно няколко пъти.
	Младежът с цепнатата буза и тъпото изражение в очите клюмна три пъти утвърдително.
	— И аз същото казвах, господин Гробов, вчера на господаря. Всичките ще се изкрият под камък, а Сърбия, може да се каже, най-много на българите се надява.
	— Де им е въстанието?… — пое господин Гробов. — Вятър! Сториха само да се изколят сто хиляди невинни българи… Въстание!… Помия!… Питаха ли някого, като правиха въстание?…
	И господин Гробов се начумери.
	— Представи си! — продължи момъкът с цепнатата буза и с тъпото изражение в очите. — Вчера не, завчера — иде някой Македонски, вагабонтин, в кантората… „Що дириш?“ — питам го… Каже: „Помощ искам за няколко бедни хъша, които ще идат доброволци в Сърбия…“ Ха, ха, ха! Чуваш ли? Македонски някой проси помощ за бедни доброволци!… Тия хора не се срамуват, като лъжат! Мръсници!
	— Вагабонти! Трябваше да го изгоните тозчас — каза Гробов презрително и плюна.
	— Вагабонти, че безочливи.
	— Е, дадохте ли му пари, за да иде да се напие в кръчмата като говедо?
	Момъкът с цепнатата буза и тъпия поглед се усмихна иронически и клюмна главата си знаменателно към лявото рамо, като че искаше да каже: „Чудя ти се на ума: мислиш ли ни толкова наивни?“
	— Според мене не се постъпи с него человеколюбиво. Ти го препоръча много зле. Господарят беше нещо гневен и го измъмра хубавата… Знайш, жал ми стана за клетника, когато излазяше — каза момъкът с меланхолично-симпатичното лице, който служеше в същото кантора, дето и другият.
	— Такъв мазник не заслужава жалост — каза цепнатата буза: — той е готов да те убие на улицата… Цяла сган разбойници… Срам те е да се кажеш, че си българин.
	Четвъртият българин, който дотогава четеше мълчешком вестник „Nord“, бързо сложи листа на масата, пребледня ненадейно, хвърли остър поглед на тогози, който произнесе последните думи, и каза с разтреперан глас:
	— Не каляйте така безсърдечно, господине, тия нещастни жертви. Спомнете си, че Македонски се би в България.
	Господинът с цепнатата буза и с тъпото изражение в очите погледна учудено към събеседника си, който си позволи да има противно мнение за едно толкова ясно нещо, и каза:
	— Моля ви, господин Говедаров, като се би той в България, какво направи?
	— Все повече нещо, отколкото вий и аз, които седим в Букурещ спокойно и за да убием времето, клеветим подло народните мъченици.
	Говедаров от бледен стана червен. Той беше член на революционния комитет в Букурещ.
	— А бе да не бъде оня там високият с маджарската шапка? — каза бързо господин Гробов и посочи на отсрещния край на кафенето, дето стоеше един человек пред четворица други насядали и махаше нещо с ръцете.
	— Ах! Той е Македонски! — извика господинът с цепнатата буза.
	— Там има още няколко души дрипльовци-вагабонти — измърмори Гробов, като гледаше с монокъла си. — И в това кафене се навлякоха…
	— Да, знаете ли кои са? A propos, това ще изстуди ентусиазма на господин Говедарова за народните мъченици.
	— Познаваш ли ги? — попита Гробов.
	— Оня ден ми ги посочиха. Троицата, видиш ли ги, са пуснати преди една неделя от пушкарията*, дето са лежали цели три години.
	[* Влашка реч — тъмница.]
	Четворицата събеседници устремиха с любопитство очите си към тях.
	— Защо били арестувани? Някой харсъзлък пак…
	Господинът с цепнатата буза и с тъпото изражение в очите сдоби сияюще от задоволство лице, усмихна се небрежно, погледна Говедарова провокативно и захвана:
	— Да ви кажа, то е цял роман. Евгени Сю нека дойде тука да дири тема. Тия народни мъченици преди три години счупват нощно време кантората на Петреска в Браила, отварят с някакви си инструменти ключалката на касата му и извличат около две хиляди наполеона в пари и бонове!
	— Хъ-хъ — чухме тогава за тая кражба — пресече Гробов. — Как, тия ли господа са, дето ги улови тогава полицията?
	— Същите… сега видиш ги? Ни лук яли, ни на лук мирисали — честни хора…
	И господинът с цепнатата буза се изкикоти яката.
	— Аз мисля, че трябва повече да ги съжаляваме тия пропаднали човеци, отколкото да се смеем над нещастието им… Три години в пушкарията!… Страшно нещо… тия хора заслужават съжаление… Грешката им е изкупена — каза печално господинът с приятното лице.
	Говедаров мълчеше.
	Господинът с цепнатата буза забележи с тържествующ поглед видимото смущение на Говедарова, погледна го безочливо и пак подзе:
	— А знаете ли в трибунала какъв мотив са представили тия почтени господа за кражбата?…
	— Какъв?
	— Давам един наполеон, ако усетиш! Вий как мислите, господин Говедаров?
	И цепнатата буза се изсмя нагло към Говедарова.
	— Представете си: изповядали, че целта им била народна! Ха-ха-ха!
	— Пак за народност! — изрева с всичкото си гърло господин Гробов. — Сега всичките хайдуци са народни. Да дойдат, да те съблекат гол в името на народа! Днес всичките благородни думи са в устата на нехранимайковците… Не откраднаха ли ми и мене лани новия цилиндър в градината на Ставри и го изпиха в една кръчма за народна слава?… Простуди ми се главата, доде го дирех!
	Господин Говедаров, който седеше умислен, се усмихна неволно и погледна лъскавото, без косми търкало на Гробовата валчеста глава.
	Господин Гробов сапикаса Говедаровата усмивка и се поразлюти:
	— Е, господин Гробов, смеете се, а? Нали е смешно? Какво казвате вие по повод на тия „народни мъченици“, които чупят врати и пробиват железни каси?
	— Казвам, че ние, българите, нямаме сърца! Великодушието е чувство, непознато нам, господин Гробов.
	Господинът с цепнатата буза и тъпия поглед прие още по-нагъл вид.
	— Великодушие!? Към авантюристи, които срамят народната ни чест? Да трошат касите на честните хора, вместо да работят, и да казват, че откраднали две хиляди наполеона не за себе си, а за да въоръжат нова чета! Великодушие!…
	— А това е истина — каза натъртено Говедаров, — вие не бихте дали счупена пара за такава цел…
	Господинът с цепнатата буза се разлюти от тия обидни думи за патриотизма му. Той се счете длъжен да се защити горещо, най-вече като Гробов присъствуваше тук.
	Изведнаж някакъв вик и тропот прекъсна думите на говорещия. Всичките се обърнаха към отсрещния край на кафенето, дето няколко души се караха високо с двама маджари и им сочеха юмруците си.
	Те бяха хъшовете, при които видяхме Македонски. Келнерите правеха усилия да възпрат крамолата, която растеше и скоро щеше да се преобърне на сблъскване.
	Най-много се спущаше един млад хъш с посърнало от теглила лице, с дълга, неостригана и чорлава коса и със сини, запалени от ярост очи. Той нищо не говореше. Гласът му се беше прекъснал от гняв.
	Но Македонски викаше гръмогласно, като пулеше кръвнишки очи въз маджарите:
	— Гаврите се, а? Туркофили! Варвари! Срам на европейския народ!… Ако ви чуя още един път, ще ви счупя зъбите. Да помните кой е Македонски!… Или бъдете християни, или се махнете оттука!… България гори, а вие се гаврите… Ще видим вашите туркиянски герои каква ще я одрискат… ще ги смажем до един! Да живей генерал Черняев!
	— Долу Турция! — извика един друг хъш, сух, бледен, като тропна с крака си в пода така силно, щото разклати масите.
	Всичката публика стана и наобиколи препирующите се.
	Маджарите не отстъпиха и псуваха по немски. Един от тях още стискаше в ръката „Нойе фрайе Пресе“. Множеството бъбреше и очевидно съчувствуваше на маджарите, които се одързостиха, като видяха симпатиите на своя страна. Българските хъшове бяха сами. Чуваше се само гърлестият глас на господин Гробова, който беше станал прав, без да се доближи обаче до скараната група, и викаше яката:
	— Скандал! Скандал! Ей ги и тука пияни!…
	Очевидно тия ругателни думи се отнасяха не към маджарите. Двамата му събеседници бяха се вече измъкнали из кафенето.
	Изведнаж Говедаров проби навалицата и се доближи до младия разярен хъш, който още държеше нападателно положение и ням, бледен, разтреперан, сочеше юмрука си. Хвана за ръката хъша и му каза съчувствено и умолително:
	— Бръчков, моля те, остави се.
	И като го взе хубаво под мишница, отведе го и го накара да седне пак при масата, дето тихо, предпазливо седеше друг един хъш с длъгнесто болничаво лице, с дълга космата, несресана брада и с нахлупена въз пятнестото си чело шапка. Той някак не беше взел участие в спречкването. Говедаров го поздрави, без да го познае. Тоя человек беше някогашният браилски учител Владиков.
	Осъден на петгодишен затвор заедно с Бръчкова, Хаджият и Бебровски за счупването на Петресковата каса, която в едно заседание бяха решили да оберат, за да могат въоръжи, облече и снабди с всичките потребности новата чета, без което тя беше немислима, Владиков подир три години затвор беше наскоро избягал из тъмницата и предрешен, се беше събрал с отпуснатите си вече другари. Относителната лекост в наказанието на четворицата хъша се дължеше най-много на красноречието на адвоката. В деня на заседанието при една многобройна публика той, като призна пред съдилището, че престъплението е действително извършено от четворицата обвинени (нещо, което те не можаха да откажат), налегна с една голяма настойчивост и горещина върху причините на кражбата. Изложи надълго и нашироко печалното положение на един поробен и съседен народ; големите усилия и жертви на синовете му, за да извоюват свободата си; многократните опитвания за въстание, удавяно все в кръвта на хиляди злополучни жертви; нуждата от грамадни средства за организуване нова чета в гостоприемната земя на „великодушните римски внуци“; увлечението, на което биват изложени разпалените глави на българските патриоти, решени по всякакъв начин, даже и с жертва на честта си, много по-скъпа от самия живот, да помогнат на отечеството си; патриотизма, величието на предприятието, които оправдават всичко, благородната цел на обвинените, които никога не са били родени да бъдат крадци, но които станаха такива по най-великодушни чувства. Той показа с писмени и други свидетелства, че наистина „се организуваше тогава чета“ и че за нея „трябваха пари“; посочи на личните характери на обвинените, особено на Владикова — един труженик и народен учител — и на Бръчкова, един поет-патриот (за Хаджият и Бебровски нищо не спомена); направи възвание към човеколюбието и благородното сърце на съдниците, които са повикани да се произнесат не върху едни улични закоренели крадци, а върху млади интелигенти — надежда и гордост на поробеното им отечество, — и докара в умиление цялата публика, която му ръкопляска с възторг. Журите се оттеглиха на съвещание. Присъдата призна облекчителни обстоятелства в делото и намалява наказанието на пет и три години затвор вместо петнайсет. Публиката пак ръкоплещи и стиска адвокатина за ръцете.
	Тоя адвокатин беше сам Ботев, нарочно дошъл от Галац.
	Планът се разруши и четата не стана. Македонски беше най-главният участник в кражбата (той беше дал плана и инструментите). Но той не беше хванат, нито пък изказан. През дълго време той посещава злополучните си другари в тъмницата, донасяше им разни угодности, да облекчава тъгата им в затвора, и им даваше малки суми за разноски от парите на кемеря. Той и сега им помагаше, като играеше успешно на книги и просеше по някой франк от благодетелни българи.
	Те очакваха сега часът, когато Сърбия ще обяви война, за да идат като доброволци да вземат участие в борбата против славянския душманин.


	XV.

	Вечерта в гостилницата на хотел „Трансилвания“ бяха се събрали повечето от хъшовете, с които излека се запознахме в Браила. Бръчков бързо и развълнувано им четеше последния брой от „Стара планина“*. Освен тях там се виждаха няколко българи-студенти, наскоро пристигнали от Русия; няколко руси доброволци със своите бели платнени кители, препасани с ремик, и с белите също фуражки, на които бяха пришити червени кръстове, и двама исполини черногорци, пристигнали от Цариград през Сулина. Всичките тия люде се спряха в Букурещ, та оттам да тръгнат за Сърбия. Хъшовете първи път виждаха русите и хвърляха към тях погледи, пълни с любопитство и симпатия. Те не можеха да им се нагледат. Тия хора, дошли от разни далечни краища на Русия, за да вземат участие в борбата на славяните против „басурманите“, също изглеждаха с любопитство своите непознати събеседници, вслушваха се в разговорите им и като схващаха някои думи, понятни и сродни тям, учудваха се и приказваха си простодушно:
	[* Политически вестник, редактиран от С. Бобчева в Букурещ през 1876 г.]
	— Вот что, брат, здесь тоже русские, что ли? Нука, не понимаешь?
	— Как же? Это они наши братя болгары — отговаряше други, който по благородните черти на лицето и по белината на ръцете си личеше, че принадлежи на аристокрацията. Той беше граф Ш.
	— А мы куда же тепериче? В Сербию или в Болгарию будем драться?
	— Что Сербия, что Болгария? Это одно и тоже — отзова се един четирсетгодишен русин.
	— Нет-с… Впрочем, да: обе славянския земли и православныя — обясни графът.
	— А что они сюда не пойдут в Сербию? Ведь война с турками будет — каза един от русите, като сочеше на българите.
	Аристократът повдигна рамената.
	Един студент се обърна, посочи хъшовете и продума:
	— Они же в Сербию идут.
	Графът се извърна бързо, взря се в студента и му каза приветливо:
	— Вы русский? А откуда?
	— Из Москвы. Мы болгарские студенты. Несчастия отечества вызвали нас сюда…
	Разговорът се завърза между студента и графа. Скоро взеха участие и другите студенти: приказваха за последните тревожни известия, за въстанието в България и поражението; за надеждите, които народът храни към Русия, и за генерал Черняева. Без никакви етикети и препоръки тия хора се сближиха, разбраха се, обикнаха се. Славянският дух даваше на сърцата им ново биене. В очите им се четеше една мисъл, една душа и едно страдание. Излиянията на братска любов ставаха по-горещи и по-сърдечни. Хъшовете, които дотогава стояха отделно от русите и поглеждаха свенливо към тях, приближиха столовете си. Залови се разговор между русите и тях на едно ново славянско наречие. Всички искаха да кажат по една руска дума и да видят, че са разбрани; едно благодарно чувство напълни всичките сърца. Графът заръча шампанско. Закипяха чашите с великодушното питие; той взема своята, стана прав и произнесе тихо тия думи:
	— Господа! Първи път виждам българи в тая земя и, признавам се, обикнах ги с всичката сила на душата си. Това ново и отрадно чувство, което ме свързваше с вашите страдания и борба още докато бях в моята далека родина, тук при съприкосновението с вас, народ единоплеменен и угнетен, стократно се усили. Както вий, и ний, русите отиваме да дадем нашата помощ от кръв и жертви на еднокръвните си братя сърби, които доблестно вдигнаха знамето на борбата против стария неприятел на славянството. Пия за пълната сполука на правото дело; пия и за двете кръвни сестри на Русия: България и Сърбия.
	Гръмовен потресающ и възхищен вик „Да живей!“ прие трогателните думи на русина.
	Няколко хъша се просълзиха: между тях Бръчков.
	Един студент стана и с разтреперан глас пи наздравица за славянската солидарност.
	— Ураа! — извикаха двайсет гласа.
	— Фала! — изгърмяха черногорците.
	— Живио! — изкрещя съдържателят на гостилницата (той беше сърбин).
	Поръчаха се нови стъкла шампанско. Чашите изново се заискриха и закипяха. Гърдите на славяните се повдигаха от силни чувства; двамата руси бяха се приближили тясно до Бебровски и Попчето и се целуваха по уста взаимно. Черногорците вече викаха яката и псуваха по един енергичен начин турците, които „горят живи православните славяни“.
	Вратата се хлопна с трясък и Македонски се втурна шумно, както обикновено, с един лист в ръката.
	— Момчета! Новина: вчера първият бой при Бабина глава. Сърбите победили! Вива!
	Всичките наставаха слисани и възхитени.
	— Война! Война!
	— На` ви телеграмата, четете по` на пространно… Грабнах я от Гробова… дебелакът недни — каза Македонски, почервенял и запъхтян още. А като съгледа русите, той свали маджарската шапка, усмихна се почтително и им подаде ръката си.
	— Юнаци! Здравствуйте! Да живее Русията!
	— Здравствуй, брат болгарин — отговориха му русите доброволци, като му стиснаха ръката с чувство.
	Между това възторгът достигна до най-високата си степен. Телеграмата хвърчеше от ръце на ръце: всякой искаше със собствените си очи да види латинските букви, които носеха тая радостна новина за победа. Собственото име _Бабина глава_ този час придоби чудна прелест и изразителност. Първата стъпка на малката сръбска армия се увенча с успех, с победа! Никой не се надяваше на това. Черногорците решиха тутакси да тръгнат с утрешния трен за Турну Северин и оттам през Дунава за Кладово. Йованович (съдържателят на гостилницата) беше се слисал от възхищение. Той сложи на масата нови бутилки шампанско, за да почерпи гостите от своя страна. При вида на тая обща искрена радост, русите се просълзиха.
	— Братя! — каза Бръчков с пламенен поглед и с разтупани гърди. — Войната се почева и нашата гореща надежда се изпълни. Сега можем да се бием и умрем юнашки за нашата драга свобода.
	— Няма да умрем мърцина на тая чужда земя — подзе Хаджият.
	— От Сърбия право в България, там ще разбунтуваме нашите юнаци шопи и ще поизпотим Абдул Керим ефенди — прибави Бебровски.
	— Кои ще бъдат там войводите?
	— Тотю.
	— Панайот.
	— Да живеят доброволците! Да живеят всички славянски юнаци! — извика Македонски, като гаврътна жадно шампанското и се ухили фамилиарно на руските доброволци, като си обриса дългите мустаци.
	Радостта и въодушевлението растяха. Хъшовете добиха крила и горяха от нетърпение да тръгнат по-скоро за Кладово от страх да не би да се спечелят всичките победи преди тяхното пристигане. Говедаров дойде и им обяви, че подир два дена букурещкият _млад_ комитет*1 ще ги снабди с билети за железницата и с разноски. На заранта движението беше още по-голямо. Въстаници и бежанци от Панагюрското въстание, което се последва с ужасно поражение; стари хъшове, ветерани от 1862 г. и участници в четите 1867–1868 г., градинари, тухлари, бакали, работници, дошли от всичките краища на Румъния, се стичаха сега в Букурещ, за да идат в Сърбия. Те бяха набързо напуснали всичко и се въвираха в едно опасно предприятие, което или им отваряше гроба, или им затваряше за всегда вратата на България, дето ги привързваха толкова домашни радости и симпатии. Те сега се хвърляха в областта на бедствията и неизвестността. Защо? За да послужат на делото за освобождението на отечеството. Кой ги караше, кой ги задължаваше да правят това самопожертвувание? Користта ли? Славолюбието ли? Не! Тия чувства бяха много низки сега за тях. Едно друго нещо действуваше въз сърцата им: духът на времето — тоя дух, който в един къс срок изкара из измъчените недра на България толкова мощни синове и даде на историята ни толкова славни страници от героизъм и самопожертвувание. То беше, за да се изразим с простодушно-красноречивите думи на г. Симидова: „Патриотизмът, тая _неизцерима краста_!“*2 Тогава беше времето на самопожертвуванията, защото из великите страдания изникват великите героизми, както _днес е епохата на дребните характери_. Патриотическата струна във всеки български наранени гърди беше тъй нежна, тъй чувствителна, тъй обтегната, щото най-малкото веяние я разлюляваше и изкарваше чудни звънове. Тия бедни скитници на България, забравени от нея и оставени на произвола на случая, зачуеха ли нещо като стенание на отечеството, като зов за борба с тираните, съживяваха се, подмладяваха се, разпаляха се и бързаха да принесат на олтаря на отечеството си средствата си, покоя, кръвта си; а които нямаха средства, ни покой, можаха да дадат кръвта си — и то беше доста. При известието за войната всичките се обхванаха от един вид безумие. Продадоха, оставиха, подариха, унищожиха всичко, що съставляваше имота им, за да не милеят освен за България, както направиха едно време — ако можем да приведем това сравнение — македонците на Александра Велики, като запалиха корабите си на азиатския бряг, за да не мислят вече за връщане назад.
	[*1 Той бе образувал и действуваше като революционен, под названието _Български благотворителен комитет в Букурещ_.]
	[*2 _„Покрита храброст“_ — съвременни записки за българските чети в Сърбия в 1876 г. от Ф. Симидов, Гюргево, 1877 г.]
	Всичко това днес ни се вижда за невярване.
	Подир три дена на букурещката станция Говедаров изпращаше с благопожелания за победа и добро завръщане многобройна дружина хъшове и доброволци.
	Влакът потегли и една бунтовнишка песен смеси се с гърмежа и тътена, които правеха колелата на вагоните.
	Весело време беше тогава.


	XVI.

	Близо четири месеца вече как трае войната.
	Никакво забележително сблъскване не беше произлязло още между войските на двете воюещи страни. Мъчноподвижният Абдул Керим паша не намираше сгодно още да се изпита, да даде някакъв решителен удар; пъргавият Черняев не желаеше да рискува неопитната и непривикнала с гърмежа на боя сръбска милиция за едно вероятно поражение. В замяна на това турските башибозуци свирепствуваха, горяха, колеха, пленяха. Възточните крайнини на Сърбия бяха пустини вече. Едно глухо незадоволство, едно напрегнато кипение се проявяваше вече в недрата на сръбската армия, съставена от сърби, руси, българи и черногорци. Недоразумението бъркаше на точното изпълнение на заповедите; националният егоизъм се разбуди съвсем не навреме и придаде на всичките военни действия една очевидна разбърканост и непоследователност.
	На 8 септември при Алексинац стана едно голямо сблъскване, в което сърбите удържаха връх: те отблъснаха напора на турските войски.
	А между това орисаният Джуниский ден не беше дошъл още.
	На 16 септември 2-ри батальон от _руско-българската_ бригада, състоящ се от 850 души българи в униформа, стоеше срещу Гредетинската планина.
	Гредетинската планина не беше друго нещо освен куп кръстосани по всяка посока невисоки бърда, които се протакаха надлъж по възточната сръбска граница. Повечето от тях бяха покрити с ниски гори и храсталаци.
	На един по-височък връх турската войска имаше укрепена позиция с четири големи топове. По западната полегата наклонност на бърдото три реда шанцове (окопи), напреки прострени, пресичаха достъпа към батареята. Надлъж по шанцовете стърчаха колибки от върхари и шума, построени за нуждите на защитниците на шанцовете.
	Между най-горния шанц и батареята имаше засека, тоест бяха изпресекли кое до половина, кое до дъно растящите там дървета; а с клонищата и шумалака им бяха задръстили пространството, за да не може неприятелят, в случай че прегази шанцовете, да пролази лесно до върха.
	Четири или пет турски табура, въоръжени с най-добри скорострелни пушки, бранеха шанцовете и батареята. На няколко разстояние оттатък укрепения връх стояха други турски сили, готови да потеглят, щом стане нужда. Отвъд дола, на най-високото бърдо, което командуваше на другите остали, беше друга турска батарея с един круповски топ. Наричаха я _бяла батарея_.
	Оттам надалеч, в жълтеникавата долина на Морава, се виждаха стълпове бели пушеци от запалените сръбски селца, станали плен и пожар от башибозуците.
	Прочее 2-ри батальон от руско-българската бригада тоя ден трябваше да се опълчи срещу всичките тия сили на неприятеля. Заповядано му беше, съобразно с плана за една обща атака по всичката турска линия, да превземе гредетинската позиция.
	Той беше въоръжен с пушки белгийски, които се пълнеха из устата и се палеха с евзи.
	Малко настрана от руско-българския батальон стоеше един орляк, една дружина от около 300 души храбри черногорци, като спомагателна сила.
	Отзад още пъплеха из гъсталака 3 батальона българи, една батарея от 4 четирифунтови топа и 3–4 батальона сърби, които съставляваха втора боева линия и резервата.
	2-ри батальон, както и останалите 3 батальона от руско-българската бригада, действуващи все в моравската армия, се намираха под главната команда на енергичния руски полковник Медведовски; а сам той се намираше под Хърватовича.
	Непосредствен и обичан началник на българските доброволци в батальона беше назначен от генерал Черняева храбрия капитан Райчо Николаев, тоже българин, до него време служащ в руската армия и прочут по смелото си преплуване Дунава на 1854 г.
	2-ри батальон, сега обучена и дисциплинирана войска, а най-напред чета само от 96 души, събрани от капитан Райчо Николаев още през юлия в Букурещ и доведена от него в Кладово, след като биде обезоръжена от сръбската власт в Крайово, беше имал вече няколко сбивания с турските войски: при Копривница, на 6 август, дето пропъди турското и черкезко отделения; при Градската кула, въоръжена с четири топа, дето разби един значителен отряд и го накара да се натъпче и затвори в крепостта — беше вече влизал в огъня и гореше от нетърпение да спечели по-бляскава победа; затова, когато му се съобщи заповедта, че се назначава да превземе с пристъп гредетинското укрепление, голямо въодушевление облада цялата дружина. Българите ламтяха час по-скоро да оправдаят топлите думи на генерала Черняева, който в Шилинговец беше им казал, че „той полага немалка надежда на българите и не се съмнява, че ще се бият юнашки срещу християнския враг“.
	Имаше още едно важно обстоятелство. Отношенията на сръбските офицери и даже на самото население към българите не бяха много приятни. Една тайна из най-напред, а после явна вражда се забележи. Разорителните действия на войната, която отдавна беше пренесена на сръбска почва; последователните несполуки на сръбската армия, която на много точки бе принудена да се тегли и да остави цветущите долини на Морава и Тимок плячка на грабежа и на огъня; раздразнението от протакането на тая злополучна война — всичко това направи сърбите да дирят естествено някоя причина, някой виноват за несполуките на това смело предприятие, което в един час на великодушен и благороден порив тъй рицарски подхванаха. Мярнаха им се пред очите българите. И ето цял ред обвинения в неискреност, във вероломство, в страшливост и пр. Обвиненията се последваха от отровни оскърбления: оскърбленията — с открито гонение и недоверие. Българите изведнаж се видяха, че ги третират не като безкористни съюзници, а като наемна войска от нехранимайковци, дошли само за плячка; печатът от своя страна подклаждаше огъня. Заусещаха лишения в храна, в припаси, в патрони; стана опитване да ги накарат да се нарекат _старосърбиянци_; при Неготин поискаха вместо български пряпорец да им наложат сръбски. Така от ден на ден положението им ставаше по-незавидно, задачата им по-мъчна. Но всичките лишения, всичките физически страдания не бяха нищо пред _общия вик, че българите са страшливи_.
	Като още по-красноречиво доказателство за нравственото им страдание ние ще приведем края от словото, което таз утрин капитан Райчо държа на батальона: „Днес е денят — каза той, — в който ще да докажем, че знаем да се разплащаме с общия тиранин на християнството, и да накараме да млъкне безсъвестният вестник _Изток_*1… Днес в боя ние трябва чрез юнашки проляната си кръв да умием лицето си и името си и да спечелим потъпканата си чест.“*2
	[*1 Сръбски официозен вестник в Белград.]
	[*2 Тия сведения съм черпил както от гореспоменатата книга „Покрита храброст“, така и от частни лица, които са участвували в доброволческите чети в Сърбия и в самия бой.]
	……………………………………………………………………………………………
	Едва се разположи и намести батальонът, из един път въздухът екна от няколко гърмежа, които идеха отдясно.
	Черногорците удариха на турците.
	Посрещна ги страшен огън. Шанцовете се покриха с дълги пояси мъгла.
	Стрелците от батальона тутакси излязоха, а подире им целият батальон се устреми с голяма буйност към първия шанц. Дъжд от куршуми валеше въз доброволците и разредяваше куповете им, забулени от сини облаци дим; гредетинската и бялата батареи бълваха. Но доброволците пристъпваха и гърмяха, като оставяха подире си умирающите и ранените. Когато се събраха с черногорците, които с псувни и викове тичаха към шанцовете, залови се ужасен бой. Неприятелят изскокна из шанца. Двете войски се удариха гърди с гърди. Сабята посрещна байонета, юмрукът отговори на дънера на пушката, ругателството на попържнята. Шум, гръмове, размесени с викове „напред“, люшкаха въздуха. Черногорците се бореха като левове, българите като бесни сечеха, баскаха, блъскаха, поразяваха. Неприятелят отстъпи, батальонът прегази колибите, като ги запали, превзе шанца и се спусна към втория. Победоносни викове ура съпътствуваха вървежа му под град гранати и куршуми и неприятелят, като видя, че наближава втория шанц, оттегли се, но пушкаше непрестанно. Нов напор от страна на черногорци и българи: нападнаха на третия шанц. Нищо ги не спираше. Тогава турците се възвиха, за да нападнат дясното крило на батальона. Но по дадената команда доброволците се извърнаха с лице към неприятеля и осуетиха маневрата му. Отговориха му внезапно със страшен огън и той се оттегли бързо на една могила. Храбростта и неустрашимостта на славяните бяха неописуеми. Голям брой от них се бяха вече повалили, но живите вървяха напред с викове: „Урра, урра! Победа!“ Стъпиха и в третия шанц под ужасний огън на неприятеля. Из един път Бръчков, който се качуваше по насипа само с един голям нож в ръцете, с лице, почерняло от пупала и опръскано отдясно с кръв, зачу наблизо познат глас:
	— Брате Бръчков, умрях!
	Той погледна. Владиков, ударен с куршум в гърдите, падаше в окопа.
	Изведнаж Хаджият, гологлав, окървавен, спусна се в рова, като стискаше ножа си, и с помощта на друг ратник изнесе навън Владикова, който беше облян с гореща кръв. Понесоха го назад. Една граната изсвири край ухото на Бръчков и пукна на отсрещния бряг на шанца, тъкмо дето влачеха Владикова; гъст облак от дим и прах забули другарите му. Той се залюля от потресението и полетя да падне. Но една здрава ръка го улови под мишницата и някой му извика: „Дръж се, брате, напред!“ Бръчков видя при себе си Македонски, който сам беше ранен на няколко места, и увлечен от общия напор и крясък, той се затече нагоре. Куршумите пищяха и фучаха край ушите им. Борците доближиха до засеката, която затрудни вървежа им. Бръчков беше изнемощял и премалял; люта жажда го гореше. Той чувствуваше, че ще умре. Неугасим огън палеше изсъхналото му гърло и език. Ранен беше, но не знаеше къде; усещаше само мъката на жаждата. Македонски съзря едно долче, изрито в планината, на дъното на което се жълтееше мътна и разбъркана водица, станала почти на тиня под стъпките на наваляка. Наведоха се и пиха. Това благодатно сега питие възвърна гаснеющата сила на Бръчкова. Изново се спуснаха и взеха да се провират между наповалените дървета и запречкани клоне. Сред гърмежа на боя чуваха се на окъсляци виковете на капитан Райча: „Братя! Напред!“… Пряпорецът се мяркаше и губеше пред погледа на Бръчкова и Македонски. Доброволците победиха и тая преграда, изпъкнаха запъхтени под насипа, на който стърчаха четирите топа на батареята и устата на хиляди пушки с дългите байонети. Сега всичките турски сили се съсредоточиха около батареята. Почна се нов бой, убийствен и безпощаден. Но нищо не спираше отчаяната храброст на славяните. Те налитаха като левове; едно чувство от страшна омраза, от досада, от безумно ожесточение беше ги упоило… Смъртта и ужасът им предаваха нечовешка сила; а умората и тричасовото лазене по тая урва и гладът, жаждата намериха мишците им безчувствени, от желязо… Пред тоя страховит напън на редове от юнаци ненараними, неумирающи, турците се оттеглиха. Българи и черногорци се нахвърляха в редута с бесни викове: „Ура!…“ Там ново клане. Неприятелят удари на бяг. Но командантинът арапин даде нов знак за нападение и турците, ободрени, се повърнаха и сблъскаха с навлезлите вече в редута доброволци. Гърмежите цепеха въздуха и раздираха ушите. Четирите топа престанали бяха да гърмят и като че стояха неми свидетели на битката. Мястото беше натрупано с мъртви и ранени. Турците не устояха на натиска и пак се люшнаха да бягат. Доброволците наближиха топовете и един от тях бързо се качи на един топ и го възседна като кон.
	— Победа! — извика.
	Той беше Бръчков.
	Един чернокож азиатец се устреми към него с байонет и му изрева зверски:
	— Назад бре, куче!
	Но Бръчков с бързината на мълнията вдигна пушката, що беше взел отнейде и я свали със страшна сила връз главата на неприятеля с думите:
	— На` ти едно назад!
	Байонетът се стрелна под мишницата му.
	Чернокожият азиатец се строполи мъртъв на земята.
	Между това зададоха се три колони ново подкрепление на турците. Те се спряха в отстъплението си и изново се спуснаха, да завоеваят редута.
	„Бялата батарея“ сипеше гранати и ужас.
	Македонски се хвърли пръв връз наближающите неприятели с вдигнат нож, с кървави очи и цял обагрен в чужда и своя кръв, която капеше от него.
	Една граната падна до него, пукна се на хиляди късове и Македонски се изгуби в облака…
	— Македонски! — извика неволно Бръчков и се сгромоляса от топа.
	Един неприятелски куршум прониза главата му. Той беше труп.
	……………………………………………………………………………………………
	……………………………………………………………………………………………


	XVII.

	Черногорците и 2-ят батальон от руско-българската бригада не удържаха редута. Сръбските батареи бяха млъкнали и сръбската резерва не дойде да подкрепи юнашкия подвиг на тая шепа герои; тя гледа хладнокръвно как гинеха юнаците. Защо??…
	Няколко хиляди турци, подкрепени със свежи войски и от непрестанното действие на _бялата батарея_, нахълтаха пак в очистения подир отчаяно и безплодно съпротивление от доброволците редут.
	В тоя злополучен и героически бой легнаха няколкостотин млади души българи и повечето черногорци, които, като видяха, че победата остая на числото, умряха спартански.
	Загинаха мнозина руски офицери; в отстъплението една граната счупи крака на капитана Сикорски, като уби шест души българи. Друга една се пръсна пред капитана Райча и го повали в несвяст. Три дни го считаха за убит.
	Но българите умиха лицето си. Героизмът им гръмна навсякъде и запуши устата на клеветата. Генерал Черняев, трогнат от подвига им, ги обсипа с похвали и награди.
	А нашите приятели?… Почти всичките оставиха костите си на гредетинските негостоприемни височини. Владиков умря от един куршум и от една бомба, която порази и Хаджият, който го изнасяше от боя. Бебровски биде пронизан от два байонета на редута в същото време, когато сваляше с един мах на сабята си троица неприятели. И другите паднаха или издъхнаха в околните амбуланци.
	Попчето и Мравката, като се завръщаха подир войната в Букурещ пеши и голи, замръзнаха от студ една нощ близо до Крайово.
	Остана жив само Македонски, комуто единадесетте рани заздравяха и дясната ръка изсъхна.
	Той сега е разсилен и мете с лявата ръка канцеларията… и тоя лев в Стара планина, и тоя герой на Гредетин, малодушно трепери сега пред гласа на грубия писар…
	Една дълга агония!…
	Бедни, бедни Македонски! Защо не умря при Гредетин?…


	Пловдив, 1883

Венера е втората по ред планета от Слънчевата система и носи името на богинята Венера от римската митология. Тя е земеподобна планета, много близка по големина и общи качества до Земята; понякога е наричана „Планетата сестра на Земята“. От всички планети в Слънчевата система Венера има най-малък орбитален ексцентрицитет, равен на 0,7% (нейната орбита е почти идеално кръгла). Тя прави една обиколка около Слънцето за 224,7 земни дни.

Понеже е по-близко до Слънцето спрямо Земята, тя винаги се наблюдава близко до него (най-голямата ѝ елонгация е 47,8°). На Земята тя може да се наблюдава само непосредствено преди изгрев и след залез. Обикновено тогава тя е най-яркото небесно тяло след Луната и Слънцето и затова понякога е смятана за звезда и е наричана Зорница, Денница (Деница) и Вечерница.

Венера е била известна на древните вавилонци (около 1600 г. пр.н.е.) и вероятно е била позната и в праисторически времена поради високата си яркост. Неин символ е стилизираният образ на огледалото на богинята Венера: окръжност с малък кръст отдолу.

Венера има атмосфера, която съдържа главно въглероден диоксид и малко количество азот. Налягането на повърхността на планетата е огромно – 90 пъти по-високо от това на земното морско равнище или еквивалентно на налягането в земните океани на около 1 km дълбочина. Атмосферата, богата на CO2, поражда силен парников ефект и повишава температурата на повърхността с повече от 460 °C над стойността, която тя би имала, ако Венера нямаше атмосфера. В ниските екваториални райони температурата на повърхността достига до 500 °C. Поради този факт повърхността на Венера, взета като цяло, е най-горещата сред всички планети в Слънчевата система, независимо от факта, че Венера е почти два пъти по-далече от Слънцето, отколкото Меркурий, и съответно получава само 25% от слънчевата енергия, която получава Меркурий (2613,9 W/m² в горните части на атмосферата и само 1071,1 W/m² на повърхността).

Поради конвекцията и топлинната инертност на нейната гъста атмосфера, на Венера температурата не се изменя значително между дневната и нощната страна, въпреки изключително бавното въртене на планетата (по-малко от един оборот за една венерина година; на екватора скоростта на въртене е едва 6,5 km/h). Ветровете в горните слоеве на атмосферата обикалят планетата само за 4 дни, като подпомагат разпределението на слънчевата топлина.

Слънчевата енергия е много по-ниска на повърхността на планетата спрямо горните слоеве на атмосферата и поради нейната гъста облачна покривка, която отразява по-голямата част от енергията обратно в космоса. Болометричното албедо на Венера е приблизително 60%, а видимото ѝ албедо е дори още по-високо. Без наличието на парников ефект температурата на Венера би била много близка до температурата на повърхността на Земята. Честа грешка е да се мисли, че гъстата атмосфера сама по себе си задържа топлината на повърхността на планетата; всъщност единствено въглеродния диоксид е парников газ, а гъстата атмосфера като цяло отразява голяма част от слънчевите лъчи.

В горните слоеве на атмосферата преобладават силни ветрове със скорост 350 km/h, докато на повърхността ветровете са много слаби – само няколко километра в час. Поради високата плътност на атмосферата обаче дори и слаби ветрове могат да упражнят значително налягане върху препятствията, на които се натъкнат. Високите облаци са съставени предимно от серен диоксид и капки от сярна киселина, които правят повърхността на планетата невидима в оптичния диапазон. Температурата на горните слоеве на атмосферата е около −45 °C. Средната температура на Венера, по данни на НАСА, е 464 °C. За минималната температура на повърхността се предполага, че е поне 400 °C.

През 2007 г. космическият апарат Венера Експрес открива, че на южния полюс на планетата има огромна двойна вихрушка.

Венера има бавно ретроградно въртене – по посока на часовниковата стрелка (тук под ретроградно се разбира движение в посока, противоположна на движението на нещо друго, а в случая на повечето планети от Слънчевата система). Това означава, че тя се върти от изток на запад, вместо от запад на изток, както повечето други основни планети (Плутон и Уран също имат ретроградно въртене, въпреки че оста на въртене на Уран има наклон 97,68 градуса и почти лежи на неговата орбитална равнина). Не е известно със сигурност защо Венера се върти по посока на часовниковата стрелка, въпреки че се предполага, че в миналото се е сблъскала с много голям астероид.

Една интересна подробност за въртенето на Венера е, че то изглежда е в синхрон с положението на Земята; Венера е винаги обърната с една и съща страна към Земята, когато двете планети се намират възможно най-близко по техните орбити (5,001 Венерини дни между две последователни сближавания). Този ефект може да се обясни с приливния ефект на Земята върху Венера, но може и да е просто съвпадение.

Венера има два основни „континента“, които са по-високи от заобикалящите ги обширни равнини. Името на северния континент е Ishtar Terra („Земя на Ищар“) и на него се намира една от най-високите планински вериги – Maxwell Montes („Максуелски планини“), която е приблизително 2 km по-висока от Еверест и носи името на Джеймс Максуел. Тя обгражда платото Lakshmi Planum. Ishtar Terra е голяма приблизително колкото Австралия. В южното полукълбо е по-голямата Aphrodite Terra („Земя на Афродита“), която е голяма приблизително колкото Южна Америка. Между тези континенти има множество широки падини, като Atalanta Planitia, Guinevere Planitia и Lavinia Planitia. С единственото изключение на Maxwell Montes, всички обекти и забележителности на повърхността на Венера носят имена на жени от историята или митологията.

Гъстата атмосфера на Венера успешно „омекотява“ сблъсъците на метеорити (особено на сравнително малките) с повърхността; метеоритни кратери с диаметър по-малък от 3,2 km не могат да се формират.

Почти 90% от повърхността на Венера се състои от сравнително скорошно (в геологичен план) изстинала базалтова лава и много малко метеоритни кратери. Предполага се, че причината за това са интензивни вулканични изригвания, които са променили почти изцяло повърхността на планетата. Вътрешността на планетата е най-вероятно много близка до тази на Земята: желязно ядро с радиус около 3000 km, обградено от полуразтопена скалиста мантия, която заема по-голямата част от обема на Венера. Резултати от измервания на гравитацията, извършени от апарата Магелан, посетил планетата през 1994 г., показват, че дебелината на кората на Венера е по-голяма от очакваната от специалистите. Според една теория Венера няма активна тектоника, подобна на земната; вместо това повърхността ѝ бива периодично заливана от лава вследствие на масивни вулканични изригвания. За най-старите участъци от повърхността е установено, че са само на около 800 милиона години (по-малко от 1/5 от възрастта на планетата); останалата повърхност е значително по-млада (но в по-голямата си част е на поне 100 милиона години). Скорошни изследвания също сочат, че в изолирани участъци на Венера все още има вулканична активност.

За вътрешното магнитно поле на Венера е установено, че е слабо в сравнение с другите планети от Слънчевата система. Този факт може да се обясни с бавното въртене на планетата, което прави невъзможна циркулацията на течно желязо в ядрото ѝ. В резултат на това слънчевият вятър въздейства директно върху горните слоеве на атмосферата. Учените считат, че преди време на Венера е имало толкова вода, колкото и на Земята, но слънчевият вятър бавно е разрушил водните молекули до съставните им елементи (водород и кислород). Гравитацията на Венера е недостатъчна да задържи лекия изотоп на водорода протий (водород-1) и той впоследствие се е разпръснал в междупланетното пространство. За сметка на това по-тежкият деутерий (водород-2) бива задържан по-успешно от венерината гравитация. Доказателство за това е повишената му концентрация в горните слоеве на атмосферата. Молекулярният кислород от друга страна е реагирал с елементи на повърхността на планетата. Поради липсата на вода скалите на Венера са много по-твърди от земните, което прави възможни по-стръмни скали и по-високи планини.

За Венера се е считало, че има естествен спътник – Нейт – мит, породен от наблюденията на Джовани Доменико Касини през 1672 г. Спорадичните съобщения за наблюдаван естествен спътник на Венера продължават чак до 1892 г. В днешно време е потвърдено, че Венера няма естествени спътници и че всички предишни съобщения са били породени от бледи звезди, случайно попаднали на малко ъглово разстояние до планетата. 

Венера е най-яркото небесно светило на сутрешния и вечерния небосвод (изключвайки Слънцето и Луната) и е била известна още в праисторически времена. Един от най-старите запазени астрономически документи от Вавилонската библиотека на Ашурбанипал от 1600 пр.н.е. представлява 21-годишни записки на небесните явления на Венера (която ранните вавилонци са наричали Ниндарана). В Акад тя е олицетворение на майката-богиня Ищар. В китайската митология тя е наричана Дзин син или планетата на елемента метáл.

В ранния период на Древна Гърция сутрешните и вечерните явления на Венера са считани за две различни светила. Древните гърци са наричали сутрешното явление на Венера Фосфор („Носител(ка) на светлината“; понякога – „Носител(ка) на зората“), а вечерното – Хеспер (Ἓσπερος: „Носител(ка) на вечерта“). Предполага се, че Питагор първи е установил, че става въпрос за един и същи обект. За живелия през 4 век пр.н.е. Хераклид Понтийски се знае, че е осъзнал факта, че Венера и Меркурий обикалят около Слънцето, а не около Земята.

Поради това че нейната орбита е разположена по-близко до Слънцето от тази на Земята, Венера преминава през различни фази по начин, подобен на Луната. Първият човек, наблюдавал фазите на Венера, е Галилео Галилей през декември 1610 г. с помощта на неговия саморъчно направен телескоп. Това наблюдение потвърждава хелиоцентричната система за организацията на Слънчевата система, предложена от Николай Коперник. Галилей също така забелязва промените във видимия диаметър на Венера в зависимост от нейните фази – когато е видима голяма част от диска ѝ, то той е малък, а когато Венера изглежда като полумесец, то размерите на полумесеца са големи. С други думи, когато Венера изглежда като полумесец, тя е по-близко до Земята, отколкото когато дискът ѝ е пълен – извод, който силно поддържа хелиоцентричната система на Коперник. Венера (както и Меркурий) обаче не е видима, когато нейният диск е съвсем пълен (когато тя е възможно най-отдалечена от Земята), понеже при това положение нейната светлина се изгубва в мощния блясък на Слънцето.

Венера е най-ярка, когато приблизително 25% от нейния диск е видим, или 37 дни преди и след най-близкия ѝ подход спрямо Земята. Най-голямата ѝ елонгация се наблюдава 70 дни преди и след най-близкия ѝ подход – половината от диска на Венера е видим. В периода между максимална елонгация и максимална яркост Венера може да се наблюдава с невъоръжено око през деня.

В редки случаи Венера може да се види непосредствено преди изгрев и непосредствено след залез в рамките на един ден. Това е възможно, когато планетата е максимално отдалечена от еклиптиката и същевременно е възможно най-близко до Земята. При това положение в едно от земните полукълба (или Северното или Южното) тя ще може се наблюдава два пъти в рамките на един ден. За последен път в Северното полукълбо това се е случвало на 29 март 2009 г., а за последен път в Южното полукълбо – на 19 август 1999 г. Събитието се повтаря с период от 8 години. 

Пасажите на Венера настъпват, когато планетата пресече линията, свързваща Слънцето и Земята, и по този начин закрие част от видимия слънчев диск. Те са редки астрономически явления. За първи път такъв пасаж е наблюдаван на 4 декември 1639 г. от Джеръмая Хорокс и Уилям Крабтрий. През 1761 г. Михаил Ломоносов наблюдава пасаж на Венера, от който заключава, че планетата има атмосфера. През 19 век наблюдения на паралакса при пасаж на Венера, направени по едно и също време на различни точки от земната повърхност, позволяват за първи път да се определи с точност разстоянието от Земята до Слънцето (астрономическата единица), а по този начин и размерите на цялата Слънчева система.

В исторически план последният период на пасажи на Венера е бил между 1874 и 1882 г. Текущият период ще продължи от 2004 до 2012 г. Възможно е да се наблюдават само през началото на юни или началото на декември, понеже единствено тогава Венера пресича еклиптиката (равнината, в която лежи земната орбита). 

През 19 век много наблюдатели погрешно са считали, че Венера има период на въртене от приблизително 24 часа. Италианският астроном Джовани Шапарели първи предсказва, че въртенето на Венера е значително по-бавно, допускайки, че планетата е обърната винаги с една и съща страна към Слънцето вследствие на слънчевите приливни сили (същото твърдение той прави и за Меркурий). Всъщност и двете твърдения са грешни – Венера се върти бавно около оста си в посока, обратна на часовниковата стрелка, а Меркурий се завърта точно три пъти около оста си за всеки две свои обиколки около Слънцето (3:2 орбитален резонанс със Слънцето). 

Бавното въртене на Венера и фактът, че тя изглежда е в резонанс със Земята (Венера винаги е обърната с една и съща страна към Земята, когато двете планети са максимално сближени и следователно Венера е най-удобна за наблюдения), са подвели астрономите да приемат теорията на Джовани Шапарели. Истинската скорост на въртене на Венера около оста ѝ е измерена за първи път през 1961 г. чрез радарни вълни, отразени от повърхността на Венера обратно към Земята. За целта са използвани 26-метровият радиотелескоп в Голдстоун Калифорния, радиообсерваторията Jodrell Bank в Обединеното кралство и съветската обсерватория в Евпатория. Точността на измерванията впоследствие е подобрявана с всяко изминало сближаване. Фактът, че Венера се върти ретроградно, не е бил известен до 1964 г.

Преди радионаблюденията през 60-те години на 20 век е била разпространена представата, че средата на Венера е много подобна на земната. Поради факта, че Венера е по-близо до Слънцето, се е считало, че повърхността ѝ е покрита с джунгли и гъсти дъждовни облаци. Спекулирало се е даже дотам, че тя има океани от суров петрол.

През 1956 г. измервания в микровълновия обхват показват наличие на източник на висока температура – над 600 K. Едновременно с това измервания в милиметровия обхват свидетелстват за много по-ниски температури. Правото да обяснят тези резултати си оспорват две теории: според едната източникът на висока температура е йоносферата на Венера, а според другата – повърхността ѝ. 

През втората половина на 20 век са проведени многобройни безпилотни мисии до Венера. Няколко от тях са осъществили меки кацания на повърхността на планетата. Обаче не е осъществена мисия за връщане на материал от повърхността на Венера към Земята.

Орбитата на Венера е по-близко до Слънцето от тази на Земята средно с 28%. Тази разлика се равнява на 41 милиона километра, които трябва да се изминат по посока към Слънцето. Потенциалната енергия, освободена при този преход, ще се преобразува в кинетична енергия, която ще доведе от своя страна до значително увеличение на скоростта. За близък и безопасен подход към Венера е необходимо да се ограничи тази допълнителна скорост. Ситуацията е аналогична на излизане от път на ръба на пропаст, пропадане надолу в пропастта и безопасно включване в движението на друг път, който се намира на дъното на пропастта (виж орбитална механика и преходна орбита на Хохман). 
На 12 февруари 1961 г. Венера 1, изстрелян от СССР и първи от програмата Венера, става първият апарат, достигнал до друга планета. Въпреки проблеми, свързани с прегрял ориентационен сензор, Венера 1 се счита за първия междупланетен апарат. Оборудването му включва: слънчеви панели, параболична антена за телеметрия, стабилизация по трите оси и двигател за корекция на курса. Венера 1 е и първият апарат, изстрелян от паркова орбита.

Първата истински успешна мисия до Венера е осъществена от американския апарат Маринър 2 (базиран на лунния апарат Рейнджър), който посещава планетата през 1962 г. По време на мисията е установено, че Венера няма магнитно поле и е измерена нейната микровълнова емисия.

Зонд 1 е изстреляна на 2 април 1964 г. от СССР, но мисията завършва преждевременно поради повреда на апарата. 

На 1 март 1966 г. съветската сонда Венера 3 се разбива на повърхността на Венера и така става първият обект, достигнал до повърхността на друга планета. Венера 2 (изстреляна по-рано) прегрява и приключва мисията си преждевременно.

Спускателният модул на Венера 4 навлиза в атмосферата на Венера на 18 октомври 1967 г. и предава първите директни измервания на температурата, налягането, плътността и химичния състав на атмосферата на друга планета. Данните за въглероден диоксид показват, че той съставлява 95% от атмосферата. От друга страна сензорите за налягането, вземайки предвид и данните на Маринър 5, показват повърхностно налягане, много по-голямо от очакваното – от порядъка на 75 – 100 атмосфери.

Резултатите впоследствие са потвърдени и доуточнени от Венера 5 и Венера 6 на 16 и 17 май 1969 г. Дотогава нито един апарат не е осъществил успешно меко кацане на повърхността – батериите на Венера 4 се изтощават по време на бавното спускане през гъстата атмосфера, докато Венера 5 и Венера 6 са смачкани от високото налягане на височина 18 km от повърхността на планетата.

Първото успешно кацане е осъществено от Венера 7 на 15 декември 1970 г. Измерени са повърхностни температури от 457 до 474 °C. Венера 8 каца успешно на 22 юли 1972 г. Освен вертикални профили на температурата и налягането, бордният фотометър на апарата показва, че долната граница на облаците, изцяло покриващи Венера, е на височина 35 km; на по-малки височини атмосферата е прозрачна. Химичният състав на кората също е анализиран посредством гама спектрометър. 

Съветският апарат Венера 9 влиза в орбита около планетата на 22 октомври 1975 г. Изпратена е информация за облаците, йоносферата и магнитосферата на Венера, както и радарни измервания на повърхността.

Тежащият 660 kg спускателен модул на Венера 9 каца успешно и предава първите снимки от повърхността и резултати от анализ на кората с гама спектрометър и инструмент за измерване на плътността. По време на спускането са съставени вертикални профили на налягането, температурата, осветеността и измервания на гъстотата на облачната покривка посредством нефелометър. Установено е, че облаците формират три различни слоя.

На 25 октомври същата година Венера 10 прави подобни измервания. 

През 1978 г. НАСА изпраща два апарата от програмата Пионер до Венера. Мисиите съчетават орбитален и спускателен модули, всеки изстрелван от Земята поотделно. Спускателният модул съдържа една основна и три малки атмосферни сонди. Основната сонда е активирана на 16 ноември 1978 г., а трите малки сонди – на 20 ноември. Сондите навлизат в атмосферата на Венера на 9 декември, следвани от самия спускателен модул. Въпреки че не се очаква те да оцелеят при спускането през атмосферата, една от сондите достига до повърхността и предава данни в продължение на 45 минути. Орбиталният модул е вкаран в елиптична орбита и продължава да изследва планетата със своите 17 инструмента, докато горивото, необходимо за поддръжка на орбитата му, не свършва през август 1992 г. и апаратът навлиза в атмосферата. 

На 21 декември и 25 декември 1978 г. спускателните модули на Венера 11 и Венера 12 успешно достигат повърхността на планетата. Направени са цветни снимки на повърхността и е използван пробивен инструмент за анализ на материал от повърхността на планетата, който не проработва. Други инструменти на борда на спускателните модули са нефелометър, масспектрометър, газов хроматограф и флуоресцентно-рентгенов инструмент за химичен анализ на частиците в облаците, който показа изненадващо високо съдържание на хлор освен наличната сяра. Регистрирани са и електромагнитни смущения, породени от светкавици.

Мисиите на Венера 13 и Венера 14 са практически същите като на тези на Венера 11 и 12. Те пристигат на Венера съответно на 1 март и 5 март 1982 г. При тях инструментът за анализ на материал от повърхността проработва. Химичният анализ показва богати на калий базалтови скали.

На 10 октомври и 11 октомври 1983 г. Венера 15 и Венера 16 влизат в полярни орбити около Венера. Венера 15 успява да анализира и картографира горните слоеве на атмосферата с инфрачервен спректрометър. От 11 ноември 1983 г. до 10 юли 1984 г. двата апарата картографират около една трета от повърхността на планетата, намираща се в северното ѝ полукълбо, използвайки радар със синтетична апертура. Данните от тези експерименти за първи път предоставят ясна картина на геологичните процеси, оформили повърхността на Венера. Открити са и необикновено големи короноподобни и паякоподобни щитовидни вулкани. Не са открити следи от тектонична активност, поне не в наблюдаваната една трета от повърхността.

Съветските апарати Вега 1 и Вега 2 посещават Венера на 11 юни и 15 юни 1985 г. Техните спускателни модули провеждат експерименти, включващи анализ на атмосферни аерозолни частици, устройства за събиране и анализ на аерозолен материал с помощта на масспектрометър, газов хроматограф и рентгенов флуоресцентен спектрометър. Установено е, че горните два слоя на атмосферата съдържат капки сярна киселина, докато долният слой вероятно се състои от разтвор на фосфорна киселина. Повърхността е анализирана с помощта на пробивен инструмент и гама спектрометър.

Двете мисии спускат и две сонди-аеростати, които са носени от ветровете на височина от около 53 km в продължение на 46 часа, като това им позволява да обиколят около 1/3 от планетата. Предадени са данни за скоростта на вятъра, температурата, налягането и гъстотата на облаците. Нивото на турбуленцията и конвекцията е по-високо от очакваното; на няколко пъти са регистрирани внезапни загуби на височина от 1 до 3 km, вероятно породени от конвекционни потоци.

Двата основни апарата продължават към Халеевата комета, която имат шанс да изследват след 9 месеца, използвайки 14 допълнителни инструмента и камери. 
На 10 август 1990 г. апаратът на НАСА Магелан влиза в орбита около Венера и започва да осъществява мисията си, състояща се в детайлно радарно картографиране (с разделителна способност от около 100 метра) на цялата повърхност. Магелан успява да заснеме 98% от повърхността на планетата и да картографира 95% от нейното гравитационно поле.

След четири години мисията е успешно приключена и по план на 11 октомври 1994 г. апаратът е изведен от орбита и погълнат от атмосферата. За някои части от апарата се спори, че може би са стигнали до повърхността. 

В последните години няколко космически апарата се приближават до Венера, използвайки нейната гравитация за набиране на необходимата скорост за посещение на други обекти в Слънчевата система (виж гравитационно подпомагане); в това число са апаратите Галилео към Юпитер, Касини-Хюйгенс към Сатурн и Месинджър към Меркурий. (планирано посещение през 2008 г.)

Венера Експрес е мисия, предложена от Европейската космическа агенция, която ще изследва Венера от орбита. Апаратът е изстрелян от Федерална космическа агенция на Русия на 9 ноември 2005 г. и навлиза в полярна орбита около Венера на 11 април 2006 г. Венера Експрес има за задача да изследва облаците и атмосферата на Венера и да картографира плазмената среда на планетата. Мисията е с продължителност 500 земни дни или около две венериански години. Един от първите успехи на апарата е откриването на атмосферната вихрушка на южния полюс на планетата. 

В традиционния български фолклор Венера е една от малкото небесни звезди, която има собствено име. Тя е персонализирана като две отделни лица - в утринната си форма под името Зорнѝца (също Зорняча или Деннѝца), а във вечерната под името Вечерница. Двете са смятани за сестри на Слънцето и Месеца, с които живеят в дворец на края на света. Слънцето предпочита по-младата Зорница, която го придружава в пътя му, а Месецът обратно - по-възрастната Вечерница.



Carlsberg очаква умерен ръст на оперативната печалба тази година, тъй като някои потребители се отказват от консумацията на бира, а компанията харчи повече за маркетинг, фокусирайки се върху по-бързо развиващите се пазари, пише Bloomberg.

Производителят на Tuborg и на едноименната си бира заяви, че очаква оперативната му печалба да нарасне с между 1% и 5% тази година предвид продължаващата „несигурна“ среда, макар че инфлационният натиск отслабва. Това е под прогнозите на анализаторите.

Компанията обяви, че органичните ѝ приходи от продажби са се увеличили с 9,2% през 2023 г., а оперативната печалба – с 5,2%. Цената на акциите на Carlsberg нарасна с близо 3% преди началото на борсовата сесия в Копенхаген, след като стана ясно, че приходите от продажби са малко по-високи от очакваното от анализаторите.

Подобно на други големи компании за бира, датският играч се бори с ускорената инфлация, която принуди потребителите да бъдат по-внимателни с разходите си. Carlsberg обаче смята, че по-скъпата бира е ключът към нейния растеж и очаква цените да продължат да растат, тъй като разходите остават високи, а потребителите – предпазливи.

„Ще видите, че премиум продуктите превъзхождат масовите въпреки по-слабите потребителски разходи“, коментира в интервю за Bloomberg TV главният изпълнителен директор Джейкъб Ааруп-Андерсен. „Те може да купуват по-малко продукти, но купуват по-високо качество и по-скъпи стоки“.

Бившият банкер на Goldman Sachs, който пое ръководството на компанията миналата година, обеща да похарчи повече за маркетинг и да продължи да повишава цените, за да компенсира по-високите разходи и по-малките обеми, тъй като потребителите консумират по-малко премиум бира или се насочват към по-евтини марки.

Приходите от продажби в Азия не са се възстановили толкова добре, колкото се очакваше след пандемията, а потребителите остават предпазливи на фона на упоритата инфлация.

„Китайският потребител не е в страхотно положение“, коментира Ааруп-Андерсен по време на разговор с репортери.

Същевременно пивоварната е изправена пред предизвикателството да компенсира загубените приходи от предишната си дейност в Русия, наречени Baltika, които бяха конфискувани от правителството миналата година, след като Carlsberg заяви, че е сключила сделка за продажба на бизнеса.

Carlsberg отчете годишна нетна загуба за 2023 г. от 40,78 млрд. датски крони (5,9 млрд. долара) заради Русия и валутни загуби.

По-ниската прогноза за печалбата за 2024 г. е в резултат на по-високите маркегингови разходи и е „необходимо зло“ за постигане на дългосрочните цели за приходите от продажби, коментира анализаторът от Bloomberg Intelligence Дънкан Фокс.

Финансовите резултати бяха обявени, след като компанията повиши дългосрочните си цели за растеж, позовавайки се на по-бързия ръст в Азия и нарастващото търсене на премиум и безалкохолна бира.

Carlsberg е първата от големите европейски пивоварни, която отчете годишните си резултати.

Националната агенция за приходите (НАП) е изпратила предупредителни писма до 7 хил. фирми заради нелогично високи материални запази на обща стойност от почти 5,6 млн. лв. От приходната агенция дават възможност на дружествата доброволно да коригират декларираните данни.

„Според нас партньорският подход е ефективен и справедлив спрямо бизнеса“, каза заместник-изпълнителният директор на НАП Георги Димов.  

Предупредените фирми са посочили в счетоводните си баланси за 2022 г. значително увеличение на съхраняваните в склад стоки, материали или продукция или има несъответствие между стойността на наличните материални запаси и сумата на нетните приходи от продажби, става ясно от съобщение на НАП до медиите. 

За повече от половината компании това е второ предупреждение, но те продължават да поддържат голям брой стоки на склад, което според приходната агенция противоречи на икономическата логика. Като налични в складовете са посочени голямо разнообразие от стоки, сред които облекла и обувки, битова техника, промишлени стоки, резервни части за автомобили и много други. 

Според данъчните инспектори е възможно част от тези стоки да са отдавна продадени без документи или да липсват по други причини. Предупредените фирми могат да направят инвентаризация и да подадат коригираща декларация, ако открият несъответствия между реалните складови наличности и декларираните данни, като начислят дължимия ДДС за липсващата стока и отразят това в годишните си декларации. 

От приходната агенция ще проверят част от фирмите по телефона през следващите месеци, а най-рисковите ще бъдат подложени на проверки от НАП.

	Павел Вежинов
	Човекът в сянката


	Романът е написан по автентични материали, които засягат едно от интересните политически събития през последните години — доставката на българско оръжие на Алжирската националноосвободителна армия.
	Български кораб пътува из Средиземно море. Близо до алжирския бряг той е обкръжен от френски военни кораби, които му правят щателен обиск. Но корабът се оказва с редовна стока и отново е пуснат на път. Малко след това към родината отлита шифрована телеграма.
	Още същата нощ в едно министерство по спешност се провежда заседание. Към Алжир пътува и друг български кораб. Натоварен строго секретно с оръжие, за него знаят само органите на сигурността. Ограничен кръг хора са знаели, че оръжието е отплавало с обискирания от французите кораб. Някой от тях е донесъл за това на чужда разузнавателна централа. Има явни белези, че е извършено предателство. Кой е предателят?
	Трудната дейност на органите на Държавна сигурност да издирят дълбоко замаскирания предател — това е съдържанието на романа.



	Чекистът трябва да бъде с хладен ум, чисти ръце и горещо сърце.
	Дзержински


	
	1

	Една бяла, двуместна кола „порше“ летеше като чайка по алеята между чайните рози, които блестяха на слънцето, между цъфналите жасмини, под белия цвят на ябълките, който вече се ронеше и настилаше асфалта с ароматен пролетен сняг. Пътят се виеше все край морето, но сега зелената стена на дърветата пречеше то да се види. Младият човек натисна леко педала на газта. Гладкото му розово лице изглеждаше унесено и доволно. Нямаше никаква причина да бъде мрачно. Чудесно време — с лек и ароматен пролетен въздух, с нежно небе и с цялата тая замайваща преснота на цветовете в дни, преди които са валели топли крайморски дъждове. И при това беше много добре нахранен. Беше отлично облечен. На лявата му ръка блестеше масивен златен пръстен с ясно сапфирено око. Тънка миризма на „Шанел“ допълваше малко неприятното впечатление за женска изтънченост и охолство.
	Като излезе на открития бряг, той отново намали скоростта. Небето беше синьо, а морето кипеше от вишневи отблясъци. Грамаден червен облак се беше изпречил пред късното следобедно слънце и през неговата прозирна козирка дори златните пясъци на плажа изглеждаха розови. Нещо лекичко се открехна в тайните камери на подкорието, той се понамръщи и натисна газта. Скоро бреговете започнаха да се снишават, сега бялата кола летеше между хотели с дълги пусти веранди, край жълти пясъци, край парапети, иззидани от червеникав варовик. Пътят свърши съвсем внезапно край тънка пясъчна ивица, която го отделяше от морето. Един грамаден хотел, целият в светещи на залеза стъкла, се издигаше от дясната му страна. Той гарира колата и без да се озърне, с бавна и спокойна стъпка изкачи широкото стълбище от същия тоя шуплест червеникав варовик, с който бяха облицовани повечето от хотелите. И терасата беше червеникава, с овални оранжеви маси. Под един лек чадър вече го чакаше Кловицки. Това беше малко неочаквано, той смяташе, че ще бъде тук най-рано след половин час.
	Кловицки се беше облегнал на плетения стол и пиеше бира. Видът му беше съвсем обикновен, ако не се смяташе костюмът му, който по цвят и по кройка напомняше едва-едва за някакъв вид униформа. Всъщност нещата стояха горе-долу тъй — такива костюми наистина носеха шофьорите на дипломатическите мисии.
	Младият човек седна край масата му — съвсем свободно и дори малко нехайно. Известно време двамата мълчаха. Терасата на ресторанта беше съвсем пуста, тъй като сезонът още не беше почнал и по хотелите имаше твърде малко хора. За възпитан човек като Кловицки лицето му трябваше да се сметне леко начумерено.
	— Господин Реймон — каза той сдържано, — извинете, че ще ви направя една малка бележка. Наистина не беше много тактично да гарирате колата си точно срещу Морското управление.
	— Нима това беше Морското управление? — вдигна учудено тънките си дамски вежди Реймон.
	— Да, това беше точно Морското управление! — наблегна с доза от злост Кловицки. — Има даже широка фирма над главния вход…
	— Наистина не прочетох — измърмори Реймон без особено чувство на вина. — Видя ми се съвсем безлично здание…
	— И трябва да ви кажа освен това — продължи Кловицки, — че толкова хора, събрани на едно място, не съм виждал даже в Мютюалите… Това приличаше на митинг, господин Реймон… Никога не забравяйте, че нашето „порше“ е единственото в тая дива страна…
	Господин Реймон усети как деликатната му кожа започна лекичко да се изчервява. Богатият млад човек никак не беше свикнал да го мъмрят по такъв начин хора от тоя тип.
	— Извинявай, Пиер — каза той сдържано, — но страната съвсем не е така дива, както вие ми я препоръчахте… Не виждам техните архитекти да са с нещо по-лоши от нашите…
	— Архитектите — това е отделна работа — опита се да възрази Кловицки.
	— Не е отделна — каза Реймон. — Но и така да е… Ние даже сме длъжни да пропагандираме техническото съвършенство на нашите последни модели.
	Сега пък Кловицки усети, че леко се изчервява.
	— Извинете, господин Реймон, но нас са ни изпратили по извънредно сериозна работа — каза той достатъчно сухо за разликата в служебното им положение.
	— А ти какво искаш?… Да гарирам колата в някой заден двор?… И да тръгна из града с фалшива брада и мустаци?…
	— Разбира се — не! — каза Кловицки малко уплашен от тона си. — Но известна бдителност никак не е излишна… Ако разберат, че шарим около пристанището — може да се усъмнят…
	Внезапно Реймон загуби всякакъв интерес към разговора. По широкото стълбище се изкачваше като някаква малка модерна Диана момиче по банско трико, с жълта хавлия, наметната през рамото. Косата й беше огненочервена, кожата силно порозовяла, цялата й фигура излъчваше младежка свежест и хладина. Навярно беше германка, само тия луди момичета се осмеляваха да се къпят в студеното море по това време. Господин Реймон, който в Париж едва поглеждаше жените, не намери сили да затвори зяпналите си уста. Момичето мина съвсем близо до тях, без да ги погледне — само ги лъхна силно на хлад и солена вода. Даже Кловицки, все още под гнета на своето възмущение, млъкна, докато тя се изгуби от погледа им.
	— И какво по-нататък? — запита Реймон леко зашеметен.
	Сега даже и за Кловицки беше трудно да се досети докъде беше стигнал.
	— Хм!… — измънка той. — Ах, да!… Успях, разбира се, да проникна в пристанището, макар в района да пускат със специални пропуски…
	— И как успя? — запита Реймон заинтересуван.
	— Взех такси, на входа дори не ме спряха… Но до самия кораб не можах да стигна — товаренето се върши под много силна охрана…
	Реймон го погледна изненадан. Наистина му беше обяснено под строг секрет в какво се състои работата, но той нито за миг не беше повярвал в истинността на тая доста невероятна история. Тревогата му се струваше съвсем напразна и на цялата експедиция той гледаше само като на приятна разходка. За пръв път, откакто бе стъпил в града, усети полъха на нещо сериозно и може би съдбоносно за неговата току-що започнала кариера.
	— Значи охрана? — измърмори той. — Те винаги ли товарят корабите си под охрана?
	— Не, разбира се! — поклати едрата си глава Кловицки. — Това не е военно пристанище, а обикновено — цивилно…
	— А какво им пречи да го извършат наистина на военно?
	— Това не знам — вдигна рамене Кловицки. — Може би нямат специалните съоръжения за товарене… Но товаренето тук се извършва очевидно секретно… Никакви излишни хора не се мяркат около кораба. Никого не пускат да се приближи… Направиха ми впечатление и сандъците, които крановете товарят… Те са отлично амбалирани и много тежки…
	— Тежки? — попита недоверчиво Реймон. — Ти успя да повдигнеш някой от тях?…
	— Това, разбира се — не — каза Кловицки. — Но видях как двама от докерите се мъчеха да преместят един от сандъците… Това никак не им беше по силите… Чак когато дойде трети човек…
	— Наистина интересно! — измърмори за втори път Реймон. — Това ли е всичко?…
	— Това е, но не е малко, струва ми се… Следобед минах отново… Охраната беше вдигната, достъпът свободен… Но крановете вече не работеха и пред магазията нямаше никакви сандъци… Съвсем очевидно беше, че корабът е натоварен и готов за път…
	— Мислиш, че скоро ще отпътува?
	— Мисля — още тая нощ! — каза убедено Кловицки. — Един голям японски кораб чака пред входа на пристанището… Не виждам къде би могъл да акостира, освен на мястото на „Хемус“…
	Реймон се замисли. Ако всичко е така, както Кловицки му бе разказал, нямаше място за никаква тревога. Даже напротив — неговата мисия щеше да се сметне за успешна. Разбира се, трябваше да се научат още някои подробности и главно — кога щеше да отпътува корабът.
	— Слушай, Пиер, тая нощ сънят май няма да ти стигне — каза той сериозно. — Ще трябва да отидеш пак в града, в някое от нощните заведения…
	— Разбирам, господин Реймон — каза Кловицки с готовност.
	— Най-добре е да не бъдеш сам… Ще можеш ли да намериш тук някоя стара позната?
	— Стара или нова — каза скромно Кловицки, — това не е проблем…
	— Браво! — каза Реймон, тоя път без никаква подигравка. — Това ще бъде отлично!… Няма да пресмятам колко бутилки шампанско си изпил… Когато си тръгнете, бихте могли да минете с тая дама близо до пристанището в търсене на любовно гнездо… Няма да бъде толкова трудно да видиш дали „Хемус“ е все още на котва…
	— Напълно ви разбирам, господин Реймон — каза Кловицки.
	С това разговорът беше завършен, Реймон се качи в стаята си. Грамадният прозорец беше целият изпълнен от морето — неизмеримо, спокойно и синьо в привечерния час. Той излезе на балкона и едва тогава видя в целия му ръст зеления хълм, опасан с красивите бели фасади на хотелите. Беше спокойно, безлюдно и чисто като в някаква приказка. Беше неизмеримо красиво. Това той чувствуваше в душата си без никаква злоба и завист. Нямаше за какво. Отскоро в тая страна, той не беше претърпял още никаква несполука, никой не бе го обидил. Напротив, хората бяха любезни и внимателни с него, хранителните продукти бяха отлични, някои от вината не отстъпваха на техните. Сега можеше да се наслаждава спокойно на гледката и дори да помечтае за някоя хубава среща довечера. Той стоя на балкона, докато прохладата, която слизаше неусетно от близката гора, го накара да се прибере отново в стаята. След това се изкъпа, облече хубав вечерен костюм и заслиза бавно към ресторанта с предчувствието за една хубава, вкусна вечеря.
	След малко господин Реймон се изправи пред прага на ресторанта. Само няколко маси бяха заети и на една от тях той зърна Кловицки. Не беше сам — срещу него стоеше малката германка с червената коса, която сега свободно падаше по рамената й. За миг Реймон силно се поколеба, разкъсван от противоречиви чувства. Разбира се, обидно беше да седне при Кловицки и да почне да ухажва дамата му. Никой от кариерата не би го направил. Но чувството за една самотна вечер излезе по-силно от неизбежното унижение. Като въздъхна в себе си, той доста бодро се отправи към тяхната маса. Кловицки веднага го забеляза, по лицето му мина сянка на неудоволствие, но много вежливо стана на крака и му поднесе стол. Докато Реймон слушаше многословното представяне, пред очите му по-ярко от лампите светеше зеленият поглед на девойката.
	— Благодаря ви, госпожице — каза учтиво той и се обърна към шофьора си. — Слушай, Пиер, много добре знаеш, че не съм никакъв секретар…
	— Да, господин секретар — каза любезно Кловицки.
	Вечерята наистина беше отлична, даже ако не се смяташе присъствието на младата дама. След хубавото вино Реймон даже не усети как приближи полунощ. Главата му здраво шумеше — и от виното, и от зелените очи на германката.
	— Слушай, Пиер, мисля, че е време да вървиш — каза той.
	— Да, господине — каза любезно Кловицки. — Но наистина ми е мъчно да ви оставя сам…
	— Защо сам? — попита лицемерно Реймон. — Би могъл да намериш някакво друго момиче в бара…
	— Късно е вече, господин Реймон — каза Кловицки и в гласа му се усещаше решителност.
	— Да дойда и аз тогава? — попита с последна надежда младият човек.
	— Много добре знаете, господин Реймон, че това противоречи на инструкциите.
	— Е, да — въздъхна печално Реймон.
	— В края на краищата дългът преди всичко, господин Реймон! — завърши Кловицки и доказа за сетен път на своя шеф, че чувството за хумор съвсем не му е чуждо.
	Същата нощ към четири часа, съвсем по указанията, Кловицки напусна нощното заведение и потегли, прегърнат с младата пияна дама, по посока на морето. Един поглед му беше достатъчен да разбере, че „Хемус“ с осветена палуба и вдигнат флаг напуска пристанището.


	2

	„Хемус“ осъмна на открито море. Беше се появил югоизточен вятър, не повече от четири бала, и заедно с него слабо насрещно вълнение, но тежко натовареният кораб спокойно и солидно поддържаше курса си. Нямаше да минат няколко часа и пред металния му нос щяха да се появят, в началото едва зрими, стръмните зелени брегове на Босфора. Засега те все още бяха у дома си, все още не ги дебнеше никаква сериозна опасност.
	Капитан Кендеров, без куртка, по тънък английски пуловер, пиеше в широката капитанска каюта своето сутрешно кафе. За разлика от всичко друго, кафето той си приготвяше сам, защото никакъв готвач на света не можеше да изпълни неговата специална рецепта. Кафето наистина беше много хубаво — ароматно и силно — и той го пиеше с леко отпуснати клепачи, което придаваше доста необичаен изглед на суровото му лице. Малко, съвсем малко бяха радостите и удоволствията на тежкия моряшки живот и това той искаше да изчерпи напълно. Едва след кафето се разпиляваха напълно последните тънки изпарения на съня или умората и хоризонтът се изправяше пред очите му ясен и отчетлив. Едва след кафето започваше животът. Може би затова той го пиеше винаги сам и досега не се бе явила сила, която да наруши желязната традиция.
	Точно в осем часа в каютата се появи неговият заместник. Беше висок слаб офицер, винаги малко небрежно облечен, нещо, с което капитанът нито можеше да свикне, нито да го промени. Той и сега го погледна леко намръщен, но нищо не каза. Знаеше, че не бива да казва. Заместникът беше един от най-способните офицери в търговския флот, отдавна можеше да получи сам кораб, но предпочиташе да стои мълчаливо във внушителната сянка на своя началник. Той свали фуражката си и някак неловко се отпусна на коравата пейка, тапицирана съвсем спартански с грубичко обработена кожа. Известно време двамата мълчаха.
	— Как е настроението на момчетата, Масларов? — запита най-сетне капитанът.
	По служба той винаги се обръщаше към него на презиме. Слаба сянка на оживление мина през безучастния поглед на неговия помощник.
	— Съвсем нормално, другарю капитан…
	— Не, не е нормално! — поклати солидната си глава капитанът. — Виждам някакво особено оживление в екипажа.
	— За мен това е нормално…
	— Не се прави на разсеян, Масларов! — каза малко строго капитанът. — Кажи ми откровено — подозират ли момчетата какво носим в трюма?
	Масларов облегна коравия си гръб на дъбовата ламперия.
	— Не, не подозират, другарю капитан… Те просто знаят…
	Капитанът се ококори — нещо, което му се случваше в годината веднъж.
	— Как тъй — знаят?… Откъде могат да знаят, като досега никой нищо не им е казал?…
	— Просто имат нос момчетата… Всеки моряк трябва да има добър нос…
	— Глупости, какъв нос имат те? — разсърди се капитанът. — Нямат никакъв нос!… Изглежда в края на краищата, че някой нещичко е издрънкал…
	Масларов замълча, капитанът сърдито наложи фуражката си.
	— Това е много лошо, Масларов! — каза той искрено потиснат. — Изглежда, че не можем да направим нищо, без да се появи някой дълъг език… Това е не само лошо, това е крайно опасно и говори за липса на истинска сериозна дисциплина…
	Масларов се поизправи, макар тежкият поглед на капитана да го подпираше като с ръка до дървената ламперия.
	— Мисля, че не си прав! — каза той сериозно. — Не е чак толкова трудно човек нещичко да се досети… Товаренето се извърши при доста изключителни обстоятелства… Аз мисля, че това е грешка… И циганите по пристанището разбраха, че не товарим какво да е…
	— Какво да е! — измърмори капитанът. — Какво да е!… След половин час всички свободни от наряд да се съберат в столовата…
	Точно след половин час капитанът се появи в столовата — в такъв вид, в какъвто би се явил и пред началника на флота. Шумът в малката трапезария угасна внезапно, сякаш някой го бе запушил с ръка. Масларов усети как нещо като мъничка завист пропълзя само за миг в сърцето му, но той бързо я изгони. В края на краищата сам той навярно отдавна би се съгласил да заеме някоя капитанска каюта, но смътно усещаше, че никога няма да има между подчинените си такъв авторитет. Това го спираше, той не смееше да направи решителната крачка. Той отлично знаеше, че на кораб авторитетът струва толкова, колкото и знанието, а в някои случаи дори много повече. Капитанът се изправи пред застланата с червено сукно маса, свали шапката си, но не седна.
	— Момчета, някой ви е пуснал някакви бръмбари в главата! — започна той, без да повишава тона си. — Това са глупости!… Вие много добре знаете, че пътуваме за Гвинея и караме за там машини и съоръжения…
	Той млъкна за момент, колкото да провери каква е реакцията. Не беше никак трудно да се разбере, че реакцията е доста странна. Погледите на моряците сякаш говореха: „Бъди спокоен, бе другарю капитан, знаем, как да не знаем!… Ти само бъди спокоен!…“. Капитанът усети, че го обзема лекичко раздразнение, но бързо потисна това ненужно в момента чувство.
	— Все пак няма да скрия от вас, че нашият рейс е особено важен! — продължи той спокойно. — Няма да скрия от вас, че е възможно да имаме и някои малки неприятности… Именно това налага до края на тоя рейс да носите службата си с особено високо чувство на дълг, дисциплина и съзнание… Трябва да ви кажа, че за нас сега от особена важност е точността. Ние плаваме по строго определен курс и на което и място да бъдем, не трябва да имаме нито секунда закъснение и никакво превишаване на скоростта… А това, вие знаете, няма да бъде възможно, ако всеки не бъде на мястото си с пълното чувство на отговорност… Разбрано ли е?…
	Последва дружен отговор. Капитанът наложи отново фуражката си, козирува стегнато и напусна трапезарията.
	Още същия ден „Хемус“ премина през Босфора и привечер навлезе в Мраморно море, цялото потънало в синкави изпарения. От време на време в полупрозирната мъглица като гигантски крабове с щръкнали щипци изплавваха военни съдове и отново изчезваха — някаква американска флотилия пътуваше за Истанбул. После съвсем се смрачи. В топлата пролетна нощ, наситена с пари, не се виждаха никакви звезди, освен цветните сигнални светлини на корабите. Без да намалява скоростта, „Хемус“ все тъй уверено поддържаше курса си. Малко преди полунощ капитан Кендеров влезе в тясната стаичка на радиста и остана там близо цял час. Никога досега офицерът на вахта не бе виждал капитана да проявява такъв особен интерес към радиовръзките.
	След това започнаха най-спокойните и най-приятни дни на морското плаване. Корабът бе навлязъл в Егейско море. Из синята вода един по един започнаха да никнат островите на най-стария архипелаг на света — отначало като едва забележими конусчета сред морето, докато израснат до небето пред очите им с опустошените си стръмни брегове. Времето бе все така тихо и ясно, корабът неизменно поддържаше своя курс. През цялото време капитанът рядко напускаше каютата си. Виждаха го само привечер да се разхожда по мостика — съвсем спокоен, даже равнодушен и към морето, и към скалистите брегове на островите, които хилядолетия са се славили със своите отлични вина. Капитанът разбираше от тия неща и умееше да ги цени, но сега не мислеше за тях. Сега той мислеше за своята мисия, макар и с дълбоко чувство на спокойствие и вътрешна убеденост.
	
	Но капитан Кендеров може би напразно се чувствуваше така спокоен. На самия бряг на Босфора, недалече от Пера, имаше малка старинна къща в генуезки стил, цялата потънала в зеленина. Няколко престарели пинии зад гърба й я откъсваха от общия пейзаж и същевременно привличаха погледите на туристите, които пътуваха с морски трамваи по Пролива. Нищо не пречеше и на капитана да погледне със своя бинокъл към нея. Ако го беше направил, щеше да види на верандата един друг човек — с малък театрален бинокъл. Сухото му лице бе съвсем безучастно, но очите зад силните лещи — любопитни и внимателни. Името на кораба се четеше много добре и с просто око, но той не беше съвсем сигурен в славянските букви. Нямаше никакво съмнение, това беше „Хемус“ и той бе минал през пролива точно в часа, в който го бяха очаквали. Очевидно курсът му беше директен и след своето потегляне той не се беше отбивал никъде. Човекът свали бинокъла и се оттегли в стаята все още дълбоко замислен. В единия ъгъл върху старинна бяла масичка с позлатени крака имаше телефон. Той вдигна слушалката и избра номера.
	— На телефона е де ла Рош — каза той. — Добър ден, господин генерален консул… „Хемус“ мина през пролива в четири и двайсет и две… Не, нищо особено… Благодаря, господин генерален консул…
	С това незначителният разговор приключи, но капитан Кендеров доста би се обезпокоил, ако можеше да го чуе. А той дори не го подозираше и продължаваше да плава спокойно в най-спокойното от всички морета…
	Но като заобикаляха Матапан, времето се развали, силно вълнение, което идваше от Стария континент, започна да ги блъска в якия железен хълбок. Все пак това не беше нищо, моряците спокойно си гледаха работата. По-трудничко беше да се спи — страничното вълнение можеше всеки миг да ги изсипе от леглото. Само готвачът както винаги силно прежълтя и гозбите му започнаха да добиват странен вкус — ту съвсем безсолни, ту отровно солени. Нямаше какво да се прави, трябваше да се търпи — и вълнението, и солената гозба. Всички знаеха, че след ден-два това ще свърши.
	И тъкмо когато вълнението затихна, се случи нещо, което досега не беше им се случвало. В рубката прозвуча спокойният, уверен глас на капитана: „Стоп машини!“. И наистина корабните машини постепенно замряха, настана необикновена тишина. Минаха цели четири часа в празен и безсмислен дрейф на открито море, без да има никаква авария в кораба или каква да е друга видима причина за престой. Мръкна се. Малцина забелязаха, че радистът посети капитана и малко след това в рубката отново прозвуча спокойният глас: „Пълен напред!“.
	С това за дни наред се изчерпаха всички произшествия. Рейсът беше отличен, моряците постепенно забравиха странното му начало. Може би приказките бяха само празни приказки, може би нищо нямаше да им се случи и те спокойно щяха да откарат своята стока в Гвинея. И затова мнозина погледнаха без особено внимание на обикновената в морето случка. От дясната им страна се появи малък военен кораб, очевидно разрушител, и започна с пълен ход да приближава към тях. Като дойде на няколкостотин метра, всички видяха, че на мачтата му се вее френското знаме. Погледите на моряците неволно се обърнаха към командното място. Капитан Кендеров наистина стоеше на мостика и спокойно гледаше пред себе си, сякаш около тях сновеше най-обикновена рибарска гемия. Слънцето беше вече залязло, морето трептеше от виолетови сенки, гледката беше по-обикновена и по-мирна от всякога. На всичко отгоре разрушителят направи доста рязък завой и започна бързо да се отдалечава на север, по посока на френските брегове.
	Но на другата сутрин дори готвачът разбра, че краткото посещение на разрушителя съвсем не е било случайно. Сега ги съпровождаха два разрушителя — един от северната страна, друг от южната. Един кръстосвач цепеше остро синята морска вода на две мили от носа им. Погледите на всички отново се отправиха към мостика. Капитан Кендеров беше на мястото си и все така равнодушно и спокойно, както предния ден, зяпаше към морето. И както предния ден, там нямаше нищо за зяпане освен няколко делфини, които весело гонеха из морето летящи риби. Заместник-командирът свали от очите си силния бинокъл.
	— Кръстосвачът е „Гренобъл“ — каза той. — Съвсем модерен кораб, строен след войната… Развива най-малко четиридесет възли на час…
	— Не се готвя да му избягам! — каза спокойно капитанът. — И да бих искал — не мога…
	И като помисли малко, добави:
	— Освен ако падне мъгла привечер…
	Помощникът му погледна критично небето.
	— Има такъв шанс — отвърна той.
	Наистина имаше. Хоризонтът беше невидим в тоя час, всичко плуваше в прозирни млечни изпарения, които жаркото средиземноморско слънце бе насветлило до блясък. Никой не може да каже кога всичко това ще се превърне в гъста мъгла — понякога тия неща стават за половин час. И все пак надеждата не беше много реална — военните кораби бяха съвсем близко, за да ги изпуснат при каквито и да било обстоятелства. Нима капитан Кендеров не разбираше това, когато измърмори под носа си.
	— И все пак временцето е хубаво!… Наистина си го бива!…
	Към три часа стана нещо странно — отначало съвсем леко, а след това под доста остър ъгъл „Хемус“ се отклони от своя курс по посока на юг. Радистът веднага долови разтревоженото писукане на трите военни кораба. Капитанът все тъй стоеше на мостика и безучастно дъвчеше небелена ябълка. Не бяха запомнили да се е занимавал друг път с такива неща на кораба.
	Ескортът им веднага промени своя курс и по-плътно се приближи до „Хемус“. И все пак мина половин час, преди на мачтата на „Гренобъл“ да се появи известният на всички моряци сигнален флаг — „Веднага спрете!“… Заместник-капитанът горчиво въздъхна.
	— Какво да им отговорим? — запита той.
	Някаква слаба, необичайна усмивка се появи за пръв път на коравото лице на морския вълк.
	— Няма нищо да им отговорим — каза той. — Ще се правим на разсеяни…
	Но като видя озадаченото лице на своя помощник, без желание добави.
	— Може и да се лъжа, но всяка спечелена минута за нас сега е особено ценна…
	Радиостанциите на трите кораба отново тревожно записукаха. Слабият вятър достатъчно силно бе опънал сигналния флаг, заповедта бе ясна. Само „Хемус“ като че ли бе ослепял — нито отвръщаше на сигнала, нито спираше. Мина още половин час, докато се появи новата заповед на сигналната мачта: „Спрете… Ще стреляме…“.
	— Заканват се, че ще стрелят по нас! — измърмори загрижено Масларов.
	Сега лицето на капитана бе наистина здравата смръщено.
	— Вярваш ли, че ще посмеят? — попита той.
	— Положително ще дадат няколко предупредителни изстрела.
	Капитанът усилено мислеше.
	— А тогава какво? — запита учудено помощникът. — Зер ще им се оставим?
	— Ще поспорим!… Ще видим!…
	И като се наведе над рубката, заповяда ясно и твърдо. — Стоп машини!…
	Ритмичният шум на машините започна бавно да стихва. Капитанът все тъй гледаше пред себе си. Сега се срамуваше да погледне към палубата, да види там някое от смръщените, огорчени лица на своите моряци.
	Мина доста време, докато „Гренобъл“ направи маневрата и се изравни с тях. На мостика му стоеше млад офицер с рупорна тръба в ръка.
	— Пуснете стълбата! — заповяда той. — Ще извършим обиск на кораба…
	Капитан Кендеров повдигна намръщено своята тръба до устата си.
	— Нямате право! — извика той.
	— Изпълняваме заповед…
	Капитанът доста забави своя отговор.
	— Отстъпвам на насилието — отвърна кратко той.
	След половин час група от трима офицери и десетина по-низши чинове се изкачи на борда на „Хемус“. Капитан Кендеров ги прецени само за миг — бяха наистина опитни моряци, които нямаше да оставят непрегледано дори най-тайното кътче на кораба. Той прие офицерите в каютата си — прав, с фуражка на глава, стегнат грижливо в своя официален костюм, безукорно избръснат. Тримата френски офицери козируваха, но капитан Кендеров не повдигна ръка. Хладният му поглед бе спрял на старшия офицер.
	— Извинете, господине — каза той на чист френски език, — но вие нарушавате грубо най-святия закон на морето — свободното мореплаване… Франция като велика морска сила е заинтересувана повече от нас тоя закон неотменимо да се спазва…
	— Казахме ви вече, че изпълняваме заповед! — отвърна старшият офицер.
	Тонът му все още беше вежлив, той дори леко се поусмихна.
	— Тези, които са ви дали тая заповед, дали съзнават, че нарушават важни морски конвенции?…
	— Това не може да бъде предмет за разговор между нас, господине — отвърна старшият офицер. — Тези, които ни ръководят, ще разговарят за тоя случай между себе си… И освен това съгласете се, че самите вие съвсем не сте така невинни…
	— Какво искате да кажете? — запита сухо капитан Кендеров.
	— Вие знаете, че сте във френски териториални води…
	— Да, знам — отвърна капитанът. — Но не знаех, че в тях могат да се вършат беззакония.
	Старшият офицер се намръщи.
	— Тук сте длъжни да изпълнявате нашите заповеди! — каза той. — Нареждаме ви да спрете — ще спрете… Представете си, че плувахте с пълна пара към откъснати плаващи мини…
	— Не мога да си го представя — усмихна се слабо капитанът. — Тогава надали бихте летели така след нас…
	— Определете ваши офицери, които да присъствуват на обиска.
	— Определил съм вече — отвърна капитанът. — И бихте ли ми казали поне какво търсите?
	— Мисля, че ще намерим, каквото търсим…
	— Да не е само съкровището на Колхида — каза капитанът. — Защото ще останете безкрайно разочаровани…
	Обискът продължи около четири часа и през цялото време капитан Кендеров не напусна нито за секунда каютата си. Удобно изтегнат на тясното легло, той успя през това време да прочете с растящ интерес почти половината от „Острието на бръснача“. Най-сетне на вратата се почука, той стана бавно, закопча двете горни копчета и наложи фуражката си.
	— Влез!…
	Влязоха старшият офицер и Масларов. От двете лица това на неговия помощник изглеждаше далече по-изненадано и комай сърдито.
	— Господин капитан, след малко ще продължите пътя си — каза чужденецът. — Нашият комендант ви моли да приемете неговите извинения. Ще се съгласите ли да бъдат придружени с тоя малък подарък?
	Старшият офицер отвори лакираната вратичка. Един от френските мичмани влезе в малкото помещение с плетена кошница, гарнирана със сини копринени ленти. Само един поглед му беше достатъчен да види, че е пълна с изкусно подредени бутилки стари френски вина. Един миг капитан Кендеров като че ли лекичко се поколеба.
	— Много съжалявам — каза той. — Но това е нищо в сравнение с щетите, които ни нанесохте…
	— За щетите ще отговаря нашето правителство — отвърна старшият офицер. — Не смесвайте това с добрите чувства на коменданта…
	— Не го укорявам в нищо — каза капитанът. — Но това не е в кръга на нашите славянски обичаи… Ние не взимаме подаръци. Ние си разменяме подаръци, и то само когато се срещаме като добри приятели.
	Капитан Кендеров очакваше, че френският офицер ще се разсърди, но той се усмихна.
	— Жалко — каза той. — Виното си го биваше…
	— И нашето не е лошо…
	— Да, знам — каза офицерът. — Гроздето ви е може би по-хубаво от нашето. Но трудно бихте се научили да го приготвяте като нас…
	— Вече се понаучихме — отвърна капитан Кендеров. — Ние имаме френски завод… И го оборудваха френски специалисти.
	— Тъй ли? — вдигна вежди старшият офицер. — Наистина не знаех… Признавам, че това е по-добър повод за приятелски разговор…
	— И за приятелски отношения — добави капитанът.
	Чужденецът козирува и напусна каютата, без да подаде ръка. Малко трудничко беше за капитан Кендеров да понесе възмутения поглед на своя помощник.
	— Що за комедия? — възкликна той. — Та ние наистина возим машинни части…
	— Чуден човек си! — отвърна шеговито капитанът. — Искаше ти се да возим оръжие?… И да ни заловят тука като плъхове?
	— Не, не това, разбира се… Но защо не ми каза истината?… Защо трябваше да стоя през цялото време на тръни?
	Лицето на капитан Кендеров изведнъж стана сериозно.
	— Не бива да се сърдиш — отвърна той. — Казал съм ти това, което имах право да ти кажа… А ти знаеш добре, че нашите права и задължения друг определя…
	Заместник-капитанът наистина знаеше много добре това, но все пак лицето му си остана обидено и помръкнало.
	След малко „Хемус“ пое пътя си. Мина още половин час. Капитан Кендеров влезе в стаичката на радиста и остана там, докато съвсем се мръкна. Много тъмно беше наистина и когато излезе, никой не видя неговото възбудено лице.


	3

	Наистина нещо сбъркано имаше в живота и в кариерата на майор Донев.
	Когато завърши гимназията със златен медал, никой не се учуди. Всички знаеха, че е един от първите ученици, медалът му се полагаше. Но дори неговият класен наставник остана със зяпнали уста, когато разбра, че момчето иска да следва право.
	— Защо право? — възкликна той. — За какво ти е тоя златен медал? Та право ти би могъл да запишеш с най-обикновена четворка.
	Дребният, голобрад абитуриент беше доста затворено и своенравно момче. И все пак то отвори устата си.
	— Правото е истина, превърната в закон! — каза момчето. — Няма нищо по-хубаво от това да се бориш за истина…
	Класният наставник започна да мига. Много трудно му беше да обясни това, което мислеше. И много рано беше още да го трови със съмнения.
	— Това са дребни истини, мойто момче! — каза той. — Откраднал ли е или не е откраднал кокошка… Отровил ли е или не е отровил баба си… Това за тебе ли е работа?
	— Да, точно за мен! — отвърна намръщено момчето. — Всички знаем, че нашето общество е положено върху няколко големи истини. Но то ще се укрепи и израсне върху безбройните малки… Трябва да има кой да ги защити и пази…
	Класният наставник престана да мига. Сега той гледаше съвсем сериозно слабичкото, мургаво лице на своя най-добър ученик. В тоя миг неговите черни, живи очи някак особено екзалтирано пламтяха.
	— Наистина съжалявам! — каза тихо класният наставник. — Ти беше чудесен математик… Можеше да станеш блестящ инженер… Винаги е по-хубаво да градиш, вместо да пощиш бълхи. Това е чиста и хубава работа. Каквото и да извършиш, ще остане завинаги пред очите ти… И винаги ще знаеш, че си оставил зад гърба си нещо голямо и трайно.
	— Най-голяма и най-трайна от всичко е истината! — каза твърдо момчето. — И според мен, много малко струват вещите, сътворени сред лъжа и неистини…
	След това помисли малко и добави:
	— Искам да се занимавам с хора…
	— Боя се, че ще се срещаш по-често със зверове! — въздъхна учителят. — Но какво да правя, като си решил…
	Момчето растеше сред учебници и мечти. За първите четири семестъра той дори не се научи да танцува. За вторите четири едва успя да спечели няколко горещи целувки, които с течение на времето ставаха все по-студени и по-студени. Неговата колежка твърде малко се интересуваше от големите и от малките истини. В края на краищата тя го намери за прекалено своенравен и скучен. При това нямаше магнетофон. Дрехите му бяха от най-съмнително естество. Понякога с часове мълчеше. След като цялото й търпение се изчерпа, тя реши да пренесе върху нов обект неизменно жарките си целувки.
	Все пак младият правист не направи от тая случка някаква трагедия. Чувството на облекчение и възвърната свобода някак си понадмогнаха оскърбеното честолюбие. И освен това друга, по-тежка мисъл глождеше непрекъснато ума му. Колкото и да му беше горчиво да си признае това, но смътно усещаше, че учителят му е имал някакво право. Законите сега му се струваха съвсем тесни, за да съберат всички истини на света — истини горчиви, истини парещи, истини на подвига и на падението. Изпитите вървяха отлично, но умът му все повече странеше от сухата материя.
	Постепенно, изненадан дори от себе си, той започна да се увлича от педагогията. Наистина науката му се виждаше доста грубичка и примитивна, доста изостанала и закостеняла в сравнение с другите науки, но именно това го вдъхновяваше. Ето една област, в която може да се прояви творчески и да остави изследователска диря зад себе си.
	Но как да примири правото, което вече завършваше, със своите нови интереси? Все пак той намери изход — започна да се интересува от въпросите на детската престъпност — проблем много повече педагогически и социален, отколкото юридически. Неговата дипломна работа по тоя въпрос направи силно впечатление и стана предмет на доста оживена дискусия. Вече всички го виждаха асистент и бъдещ научен сътрудник, когато той още веднъж възви рязко кормилото на своя живот. Но тоя път трябваше да говори не с обикновен учител, а с професора си, който беше декан на университета.
	— Наистина ви се чудя, колега! — говореше с лек надут укор професорът с посивялата коса. — Ако обичате нашата наука, вие ще останете тук да й служите… Какво е това милиционерски следовател?… Работа за груби практици!…
	— Ще бъда в Окръжния съд — опита се внимателно да се защити младият юрист. — Всъщност длъжността не е малка…
	Тонът му далече не бе така жарък и безкомпромисен, както при разговора с учителя. Животът беше го научил на доста работи.
	— Дори да е там… И какво е то?… Вие неизбежно ще изостанете от науката.
	— Съвсем не мисля така, другарю професор! — възрази все тъй внимателно Донев. — Аз съм ви казвал и друг път — иска ми се да напиша няколко интересни и силни книги…
	— Да, знам — кимна пренебрежително професорът. — Белетристика…
	Младият човек леко се наежи.
	— Съвсем не белетристика! — каза той сдържано. — Но да ви кажа право, никак не ме блазни мисълта да произвеждам от принципите принципи… Иска ми се да ги извлека от живота, въз основа на непосредствени впечатления… Добре, кажете ми вие — къде мога да ги събера?… В университетската библиотека ли?
	Лицето на професора бе съвсем изстинало, той вече не се интересуваше от разговора.
	— Да, ясно! — каза той. — Ясно е, че нашият път не ви харесва…
	Две години младият човек упорито работи като следовател по криминалните дела на малолетните престъпници. Успехите му бяха безспорни, но възгледите му смущаваха всички негови преки началници. Все пак никой не можеше да откаже, че такъв даровит човек за пръв път се явява в техните канцеларии. Общо взето, те бяха доволни от него, макар понякога да подскачаха при някои негови по-силнички изрази. Но той не беше доволен от себе си.
	По-скоро не беше доволен от книгата, която пишеше. Животът се оказа безкрайно по-сложен, отколкото мислеше, пътят към истините невероятно труден. По пътя към големите истини той трябваше да се бори с множество малки, в които преди това бе сляпо вярвал. Тая тежка борба постепенно го изтощи, той започна да разбира, че не е тоя решителен и безкомпромисен борец, за какъвто винаги се бе смятал. Той продължи търпеливо да води своя дневник за безбройните случаи от практиката, но книгата изостави. Съвсем ясно му стана, че не трябва да бърза с книга, която дълбоко не е премислил.
	Точно по това време той получи нареждане да се яви в Министерството на вътрешните работи при полковник Несторов. Името на полковника му беше добре известно — той беше един от малцината близки приятели на семейството им. Няколко пъти бе спорил горещо с него, но в края на краищата винаги бяха намирали някаква основа на съгласие. Той не се замисляше върху тия така непринудено създадени отношения, но смътно чувствуваше, че полковникът му е дълбоко симпатичен и че тия чувства са горе-долу взаимни. Той се яви точно на уречения час. На пропуска го чакаше млад човек, който грижливо го въведе в малък, но уютен кабинет. Полковникът седеше зад бюрото си и някак коварно се усмихваше.
	— Седни де, седни! — заговори той, като търкаше с длани месестите си бузи.
	Младият човек се отпусна на коженото кресло с някакво вътрешно чувство за опасност.
	— Забравих, пушиш ли? — запита полковникът, като вадеше от бюрото си грамадна кутия с дърворезба.
	— Пропуших — каза тъжно младежът.
	— Няма как — при нас това е неизбежно… Вече не мога да си представя как можеш да си възбудиш ума към остър размисъл без помощта на цигара.
	— Наистина! — кимна Донев. — И аз пуша най-много, когато мисля…
	Лицето на полковника стана изведнъж сериозно.
	— Ще ти кажа веднага за какво те поканих — заговори той. — Искам да дойдеш при нас на работа… Пак като следовател…
	— Дума да не става! — изтръгна се неволно из устата на младия човек.
	— Чакай, не бързай!… Впрочем защо да не става дума?… Смяташ, че при нас работата е груба и грозна?…
	— Не, съвсем не, разбира се… Но нямам нито интерес, нито подготовка.
	— Подготовка имаш — каза сериозно полковникът. — Аз прочетох много грижливо няколко от твоите следствия… Понеже говорим сериозно, ще ти кажа искрено, за мен те са истински шедьоври…
	Младият човек усети как се изчерви. Досега никога през живота си не бе чувал такава откровена и ярка похвала. Той преглътна и заговори с доста променен глас.
	— Другарю полковник, да приемем, че има някаква истина в думите ви… Моите успехи се дължаха главно на моите принципи — доверие и човечност… Но там ставаше дума за деца с още неформирана психика и в повечето случаи без истинска вина. Не знам каква стойност могат да имат тия принципи, когато ще се разправяш със заловени диверсанти и бандити…
	— Тука ти си прав — кимна полковникът. — Ако се отнесеш с доверие към главореза — ще останеш без глава. Но твоите следствени дела, според мен, имат и други качества. Аз забелязах твоето тънко чувство за анализ и синтез, за откриване и съпоставка… И освен това твоето дълбоко разбиране на човешката психика…
	— На детската — поправи го Донев.
	— Това е въпрос на практика…
	— И на склонности…
	— А нима ни най-малко не е въпрос и на убеждения? — запита внимателно полковникът. — Аз познавам твоите убеждения и именно за това те извиках… Ти си длъжен да ни помогнеш… Говорим за нови методи, а по необходимост работим с хора, които не могат дълбоко да ги почувствуват и разберат… Тогава как да успеем?…
	Младежът дълбоко въздъхна.
	— Много добре ви разбирам, другарю полковник — каза той. — Но и вие много добре знаете моите по-далечни цели… Ако се отдалеча от моите наблюдения, никога няма да напиша книгите, които поне засега са цел на живота ми…
	— Над всички лични цели е нашият дълг — отвърна полковникът.
	За пръв път те се разделиха, без да се разберат. И трябваше да минат цели шест месеца, преди той отново да влезе в кабинета на полковника…
	— Другарю полковник, ще дойда при вас на работа — каза той кратко. — Но поне в началото на оперативна, а не на следствена работа. Не мога да разследвам дела, които по принцип не познавам…
	— Упорит си като магаре! — каза полковникът. — Добре, да бъде твоето, макар че там, където те каним, имаме много по-голяма нужда от теб…
	И, разбира се, отново се повтори старата история. Неговите началници бяха доволни от него, но той не беше. Той смътно чувствуваше, че е загубил основната насока на живота си. Това, което беше предмет и съдържание на книгата му, все повече се отдалечаваше от него, все повече изстиваше в мислите му. В края на първата година той сериозно се стресна. Сега всичкото си свободно време отново прекарваше в следствените стаи на своите бивши колеги или във възпитателните домове. Бележниците нарастваха след всеки изминат месец, но с книгата не напредваше. Дебелата папка с ръкописа все тъй си стоеше заключена в едно от чекмеджетата на бюрото му. Когато беше зает с работа, не мислеше за нея, но в спокойните нощни часове тя се изправяше като човек сред стаята му, втренчено го гледаше с изпълнени с укор очи. Младият човек не беше щастлив.
	През вечерта на тези събития той беше в един от възпитателните домове. Възпитаниците даваха концерт. Той седеше на първия ред и гледаше с ненаситно любопитство детските лица. Едно време му се струваше, че все пак мъничко ги познава. Сега усещаше, че истината се е отдалечила от него. Малко чужди му бяха те в тоя момент и той смътно чувствуваше, че сега малко по-строго и студено ги съди, отколкото през времето, през което в това се състоеше неговото служебно задължение. А може би децата си бяха все същите, може би той се беше променил…
	Внезапно Донев усети, че някой стои на страничната врата и му прави знаци с ръка. Той се обърна — беше един от неговите колеги. Като се стараеше да не направи никакъв шум, Донев на пръсти се измъкна из тясното помещение.
	— Веднага трябва да отидеш на съвещание при генерала — каза тихо младият човек. — Може би вече те чакат…
	— По това време? — попита той учудено, докато гледаше часовника си.
	Наистина наближаваше десет часът. Възпитателите бяха прекалили малко с културните занимания.
	— Сигурно работата е спешна! — каза младият човек. — Изпратиха ме с кола.
	Донев едва доловимо въздъхна и се отправи към изхода. Портиерът го познаваше — само му кимна и извади от джоба си огромната връзка с ключове. Тежката врата се отвори със скърцане и той премина в другия свят.


	4

	Винаги е неприятно, когато един млад човек пристигне последен на съвещание със своите началници. Тогава, разбира се, единственият му шанс е, ако може, да мине незабелязан между другите.
	Но тоя път това не беше възможно. Един генерал и двама полковници седяха в кожените фотьойли, пушеха и търпеливо чакаха. Между тримата генералът беше най-млад. Той не седеше зад бюрото си, а край кръглата малка масичка за гости, както винаги в скромно цивилно облекло. Светлото му приятно лице изглеждаше в тоя късен час доста уморено, но очите му бяха живи и будни. Той ръководеше най-важния клон на министерството и го ръководеше отскоро. Естествено, това изискваше голямо напрежение на силите, но генералът беше все още много млад, имаше хубава спортна закалка и беше уверен в себе си, че ще издържи.
	Най-сетне вратата се отвори, майор Донев влезе в кабинета. Генералът веднага забеляза лекото учудване в погледа му. Навярно младият човек бе очаквал да види много повече хора събрани тук, а изведнъж се оказваше в съвсем малка компания.
	— Влез, Донев — каза дружелюбно генералът. — Влез и седни…
	— Другарю генерал — започна Донев от прага, — моля да ме извините, но…
	— Добре, добре! — усмихна се генералът. — Разбрах откъде идваш.
	Майор Донев седна в най-далечното кресло.
	— Тук седни! — посочи му едно от най-близките кресла генералът. — Всъщност тая работа не те ли раздвоява?
	Полковник Несторов многозначително се усмихна. Полковник Маринов не знаеше нищо за увлеченията на младия майор, затова побърза да извади бележника си. И генералът погледна своя часовник.
	— Можем да почнем…
	Той се замисли за момент и продължи.
	— Обсъждането, което ще направим тая вечер, е строго секретно. Нуждата налага поне в тоя стадий на нашата работа за нея да знаят колкото е възможно по-малко хора… Искам да ви кажа, че нашето събиране се дължи на едно извънредно и неприятно събитие… Тая вечер във френски териториални води на открито море — по-точно между бреговете на Франция и Алжир, е бил спрян и претърсен от френски военни кораби нашият товарен кораб „Хемус“… От всяка гледна точка тоя инцидент е неприятен. Преди всичко това е много сериозно нарушение на законите на мореплаването… И второ, което особено засяга нас, това претърсване на кораба не е без обективен повод. По всичко личи, че френските военни кораби са търсели в трюмовете на „Хемус“ скрито оръжие, което те са предполагали, че по някакъв начин ще попадне в Алжир… Наше право е да превозваме оръжие до всяко пристанище на свободна страна, която би желала да го получи. Нищо не дава право на френските военни кораби да претърсват товарните кораби на една свободна и независима страна, по какъвто и да е повод. А ще ви кажа освен това, че една българска фирма наистина се готви да достави оръжие на алжирската армия. Ако питате мен — това е една чудесна инициатива. Ние никога не сме крили нашата солидарност с борбата на поробените колониални народи и нашето желание да ги подпомогнем в тая борба. В момента един български кораб пътува натоварен с оръжие за едно мароканско пристанище и нека се надяваме, че ще стигне там безпрепятствено…
	Генералът помълча за миг, после продължи.
	— Полковник Маринов ще ви изясни обстоятелствата, при които се е извършила тая доставка… Моля ви да си водите бележки и да зададете всички въпроси, които ще ви бъдат необходими, за да си изясните работата.
	Полковник Маринов сложи очилата си и се наведе над своя бележник.
	— Да почнем отначало! — каза той. — Доставката на оръжието се извършва от „Универ“… Предполагам, че не сте чули името на тая фирма, защото нейната дейност е доста секретна. Тя работи самостоятелно, но по финансова и отчетна линия представлява нещо като филиал на „Софекспорт“. Директор на фирмата е генерал Стефан Измирски, според мен, много сериозен и подходящ за тая работа човек. Може би някой от вас ще каже, че не познава такъв генерал. Няма да споря, може би титлата да му е била присвоена, за да се увеличи неговият авторитет пред хората, с които трябва да преговаря. Но надявам се, че го познавате?
	— Аз не го познавам — обади се Донев.
	— Скоро ще имаш тоя случай — погледна го през очилата Маринов. — Няма да скучаеш с него, той е човек с интересна биография, много опитен специалист и за разлика от други наши специалисти говори отлично френски и немски…
	Полковник Маринов преметна един лист от бележника си и продължи:
	— За преговори по доставката на оръжие у нас дойде пратеник на Временното революционно правителство на Алжир на име Халил бен Салал. Тук той се срещна с Измирски, с когото води преговорите. В течение на тия преговори е бил и директорът на „Софекспорт“ Генчев, тъй като доставката не се ограничаваше само с оръжие. Договорът за доставката бе подписан след едноседмични преговори. Бен Салал изпита лично на полигона на Инженерния отдел оръжието и остана много доволен. Един чувствителен аванс, платен в долари, бе внесен в една швейцарска банка на името на „Универ“. Останалата част от сумата ще бъде изплатена, след като нашият кораб достави оръжието в Танжер. След като приключи всички сделки, Бен Салал си замина.
	Полковник Маринов прехвърли няколко листа на бележника си, погледна генерала и продължи:
	— Вие се досещате, че без нас „Универ“ не би могъл да се справи с толкова трудна задача. Цялата операция трябваше да се запази в пълна тайна, иначе всичко можеше да отиде по дяволите. Трябва да ви кажа, че дори за нашия безукорен апарат това мероприятие се оказа извънредно трудно. Разработихме две операции, които назовахме условно „Лък“ и „Стрела“. Операцията „Лък“ беше всъщност заблуждаваща операция. За нея знаеха всички цивилни лица. Според тая операция, оръжието трябваше да бъде натоварено на „Хемус“ и по документи да пътува за Гвинея с товар от заводски инсталации. Отбиването на кораба в Танжер и стоварването на оръжието трябваше да се проведе, според „Лък“, строго секретно. Що се отнася до операцията „Стрела“, както сами се досещате, тя бе една строго ведомствена операция, проведена при абсолютна тайна. Освен нашите хора само Кендеров, капитанът на „Хемус“, знаеше в какво се състои играта. Още докато товарехме „Хемус“, разбрахме, че замислянето на втората операция не е била празна работа. Във Варна внезапно пристигна едно от аташетата на френската легация — Жан Реймон, заедно с шофьора си. Шофьорът, на име Кловицки, е бил забелязан на няколко пъти да се върти из пристанището и да оглежда „Хемус“. За нас това беше първият сигнал да удвоим и утроим вниманието си.
	Полковникът се усмихна на някакъв свой спомен и продължи:
	— Цялото оръжие беше стоварено в едно от нашите малки пристанища и натоварено на кораба „Родопа“ само от чинове на министерството. Колкото и да ни беше неприятно, но превърнахме нашите момчета на докери, и то при условия, при които никакъв истински докер не би се заловил да работи. Пръв тръгна „Хемус“, на известно разстояние след него пътуваше „Родопа“. Двата кораба бяха във връзка помежду си и с нас. Първата част на пътуването мина без никакви инциденти, ако не се смята една малка авария в кормилната част на „Родопа“. Но „Хемус“ го изчака и продължи пътя си. Неговата задача беше, ако бъде спрян от френски военни кораби, да направи всичко възможно, за да ги забави и забърка. Едва тая вечер узнахме, че Кендеров се е справил много добре със задачата си. Сега ние чакаме всеки момент радиограма от „Родопа“, че корабът е пристигнал. Изглежда че освен диверсионната операция в това ще ги подпомогне и благоприятното време…
	Полковник Маринов затвори бележника си и се облегна назад.
	— Това е в най-общи черти положението — каза генералът. — Мисля, че се досетихте каква е целта на нашето събиране. Както и човек да тълкува събитията — не може да не стигне до една натрапчива мисъл: извършено е издайничество. Каквото и да мисли — трудно може да обясни интереса на френската легация към „Хемус“… Но да кажем, че това е една случайност, едно регулярно събиране на шпионски сведения. Но случайно ли е спирането на „Хемус“?… Да, именно на „Хемус“!… Трябва най-напред по това да помислим… Но имате ли някакви въпроси?
	— Естествено, преди всичко нас ни интересува пълният списък на хората, които са знаели за операцията „Лък“ — каза полковник Несторов.
	— Ще ви отговоря веднага, защото клетвените им декларации са в тази папка! — отвърна Маринов и показа синята папка, върху която бе опрял бележника си. — За операцията „Лък“ знаеха преди всичко известен брой наши хора. Струва ми се излишно да ги изброявам, защото, според мен, трябва да изключим от тая страна дори случаен провал. Същите хора знаеха и за операцията „Стрела“, а както виждате, тя и до тоя момент остана в тайна. По-нататък!… За двете операции знаеше капитан Кендеров, но и той трябва да бъде изваден от сметката. Без него в никакъв случай не би могла да се проведе операцията „Стрела“. Сега остават още четирима — директорът на „Софекспорт“ Генчев, директорът на „Универ“ Измирски, началникът на Инженерния отдел подполковник Дорев и Бен Салал…
	— Бен Салал? — трепна майор Донев. — За какво е било нужно?
	— Според нас, никак не беше нужно — каза Маринов леко намръщен. — Но Бен Салал изрично настоя… Той твърдеше, че не може в никакъв случай да осигури безпрепятственото влизане на кораба в Танжер, ако не знае името му и приблизителния ден на неговото пристигане.
	— Хм! — измънка неволно полковник Несторов.
	— Ето това е положението! — каза полковник Маринов. — На пръв поглед не би могло да се хвърли никому съмнение — дори на Бен Салал… Но фактическото положение, както виждате, е съвсем друго…
	— А може би французите имат някаква агентура във Варна — каза полковник Несторов. — Представете си, че екипажът е усетил какво се товари на кораба… Навярно при товаренето на „Хемус“ са били взети някои охранителни мерки и това би могло да се тълкува всякак…
	— Имал съм предвид и това — отвърна Маринов. — Да, наистина ние взехме подчертано охранителни мерки — това беше и една от целите на диверсията. Но от едно съмнение до една увереност, че се товари именно оръжие, и то оръжие за Алжир, има разлика от небето до земята. Иначе, разбира се, може да се допусне, че някой от екипажа е издрънкал нещо в кръчмата и то да е стигнало до ушите на евентуална агентура. Но тая вероятност се свежда почти до нищо от следния факт — товаренето на „Хемус“ продължи само три дни, а Реймон пристигна във Варна още сутринта на първия ден… Изобщо трудно мога да си представя, че французите ще се решат на такава крайна мярка, ако не са имали категорични и достоверни сведения…
	— Логично е! — кимна Несторов.
	— Аз имам няколко въпроса! — обади се Донев. — Първият от тях е — по чия инициатива стана доставката?… Ние ли им предложихме оръжие или те поискаха от нас?
	— Алжирската народноосвободителна армия има специална секретна организация, която се занимава само с това — да доставя оръжие — отвърна Маринов. — Тя си доставя оръжие от цял свят, по каквито пътища намери. Това разбрах лично от Бен Салал… Но първият сондаж към нас е бил неофициален или да го наречем — случаен. Министерството на външната търговия изпрати на изложението в Брюксел като свой експерт Измирски. На връщане той се отбил в Париж… Там Измирски се срещнал със свои стари алжирски приятели от международната бригада в Испания… Те именно го помолили да уведоми нашите власти, че алжирците са готови да купят всякакво количество оръжие, стига то да бъде доставено в някоя неутрална страна. След връщането си в България Измирски направил обстоен доклад, който тогава попадна и в моите ръце. Трябва да ви кажа, че доста дълго време никой не му обърна внимание или пък може би политическият момент не е бил удобен за такава сделка…
	— Кой е осъществил първата връзка с Бен Салал? — запита Донев.
	— Измирски беше изпратен в Париж да се срещне отново със своите стари приятели… Указанието беше изрично — ще се преговаря само с достатъчно сериозен и оторизиран пратеник на Временното правителство, който ще ни представи пълномощно… Измирски се върна без определен отговор, но два месеца по-късно пристигна Бен Салал.
	— Тъй! — кимна Донев. — А можахте ли да проверите по някакъв начин дали пълномощното на Бен Салал е редовно?
	— Ние имаме пълна гаранция само за лицето, което ни го изпрати. Бен Салал ни каза името му и ние проверихме по политическа линия — отвърна Маринов. — Според мен, няма съмнение, че Бен Салал е пратеник на Временното алжирско правителство. Един провокатор не би могъл да внесе такава голяма гаранционна сума.
	— И един последен въпрос имам — каза Донев. — Тая доставка последна ли ще бъде?… Имате ли някаква връзка с Бен Салал?
	Маринов погледна предпазливо към генерала.
	— Доставката не е последна, разбира се — отвърна генералът. — Но пряка връзка с Бен Салал нямаме… Той ни каза, че от известно време живее в нелегална квартира. Маринов се е уговорил с него при нужда да му изпраща условни писма на пост рестант в Бон. Разбира се, и името, до което ще се изпращат писмата, е фалшиво. Инициативата за всякакви по-нататъшни връзки с алжирците по начало трябваше да си остане тяхна…
	Настана кратко мълчание.
	— Каква е гаранцията, че алжирците ще внесат остатъка от дължимата сума? — запита Донев.
	Генералът се усмихна.
	— Бен Салал е предлагал известна гаранция, но ние се отказахме. Това му е направило много силно впечатление… В края на краищата ние сме сигурни, че алжирската революция рано или късно ще победи… Вярвате ли, че една свободна и независима страна ще забрави ръката, която й е била протегната в най-трудното за нея време?
	— Отлично! — възкликна против волята си Донев.
	Генералът отново се усмихна.
	— Засега за нас най-важното е транспортът да пристигне в Танжер — каза той. — Последиците от това могат да бъдат наистина исторически…
	— Аз имам още един въпрос — обади се Несторов. — Имате ли някакви сведения за престоя на Бен Салал в България?… Знаете ли къде е ходил, с кого се е срещал?
	— Не е бил под наблюдение — отвърна Маринов. — Нямахме морално право да поставим под наблюдение човек, който идва тук като представител на едно революционно правителство… Но някакви допълнителни сведения навярно ще могат да се съберат…
	Настана нова, по-дълга пауза. Хората усилено размисляха.
	— Имате ли повече въпроси? — запита генералът.
	— Засега нямаме — каза Несторов.
	— Добре! — кимна генералът. — Тогава бих желал да чуя вашите мнения… И главно вашите препоръки… Имаш думата, Несторов.
	Полковникът помълча около половин минута. Лицето му явно подсказваше колко е затруднен.
	— Всички факти говорят, че наистина е извършено предателство — каза той най-сетне. — Или по-точно издайничество, защото допускам и малката възможност престъплението да е извършено неволно… Какво бих могъл да препоръчам?… Това е, според мен, най-трудното… Но ако разсъждаваме трезво — елементарната предпазливост изисква тримата българи, които знаят за операцията „Лък“ — именно Генчев, Измирски и Дорев — да бъдат временно изолирани от всякаква бъдеща работа от тоя род…
	— Твоето мнение, Донев?
	— Другарю генерал, и според мен, има издайничество — отвърна твърдо младият човек. — Но далече не съм убеден, че то засяга именно тая четворка, за която тук стана дума… Дори машинописката, която е писала договора, или счетоводителят, който е изработвал спецификациите, колкото и условни да са били те по названия, в края на краищата би могъл да стигне по някакви пътища до верни заключения. На тоя въпрос може да се отговори по-точно, ако се знаят докрай всички подробности, при които са протекли преговорите.
	— Това е вярно! — кимна генералът.
	— Представете си един оръжейник в инженерния отдел… Бен Салал сам изпробва оръжието… А ако по някакъв начин оръжейникът научи, че Бен Салал е алжирец?… Толкова трудно ли е, като съпостави тия два факта, да стигне до правилния извод?… По-нататък наблюдението на „Хемус“ и обискирването му на открито море могат да бъдат просто елементи на една тяхна разработка…
	Генералът съчувствено поклати глава.
	— Разбира се, напълно възможно е и някой от четиримата да е виновен — волно или неволно — продължи Донев. — Дори по простата логика това е много по-вероятно… За мен най-умното, което можем да направим сега, е да извикаме Бен Салал в България… Аз съм дълбоко убеден, че именно в него е ключът на загадката — независимо от това дали сам той е невинен или виновен…
	Генералът стана от мястото си, мина мълчаливо през кабинета и се изправи до прозореца. Той постоя там с напрегнато лице, после отново се върна на мястото си.
	— Това, което предлага Несторов, може би е разумно, но е неосъществимо — каза той. — Става дума за трима държавни служители на отговорна работа. Ние нито сме ги назначили, нито можем по някакъв начин да разширяваме или да ограничаваме тяхната дейност. Ние дори не можем да ги поставим под наблюдение. Както знаете, за това трябва да се иска разрешение от ЦК…
	— Именно това беше мисълта ми — обади се Несторов.
	— Според мен, нямаме право да поставяме пред ЦК такова искане. Става дума за далечни и с нищо не мотивирани подозрения. И при това Донев е съвсем прав, като допуска издайничеството да е извършено при някое от междинните звена. Аз приемам напълно предложението да се извика отново Бен Салал в България. Това непременно ще хвърли някаква светлина върху аферата. Но преди още да дойде Бен Салал, всички факти трябва да бъдат основно прегледани и преоценени.
	Генералът помълча за миг.
	— Преди още да се съберем, аз размених мисли с нашия министър и ние решихме да възложим тая задача на Несторов и Донев. Полковник Маринов е зает сега с друга задача, а както виждате, нещата вече излизат от неговия ресор. Обърнете внимание — засега ще разчитаме само на вас двамата. Несторов ще има общото ръководство, с оперативната работа ще се занимава Донев. Има ли някакви възражения?
	Възражения, естествено, не можеше да има. Беше необходим още четвърт час, за да се уточнят някои подробности, след това тримата напуснаха кабинета на генерала.


	5

	Донев живееше в много скромен едностаен апартамент близо до центъра на града. Той беше привързан към семейството си, беше свикнал с грижите на майка си, но естеството на неговата работа му наложи да се отдели. Не, не беше никак лесно за него — докато още му търсеха квартира — да носи по цял ден в сърцето си разтревожения поглед на своята майка. Като се пренесе в новия дом, той си отдъхна, но в същото време прибави към живота си грижи, на които не бе свикнал.
	Преди всичко икономиса част от сутрешната гимнастика. Неговата главна гимнастика сега беше разтребването на стаята. По липса на по-добри възможности вареше сам кафето си и го изпиваше с няколко маслени бисквити. Но както трябваше да се очаква, тая сутрин кафето му прекипя. Пък се беше събрал и доста много боклук за изнасяне. Въпреки всички допълнителни грижи точно в седем и половина Донев пристигна в кабинета си. Полковник Несторов бе един от най-ранобудните служители в министерството и колкото и да се стараеше, Донев досега нито веднъж не го бе преварил на работното място. Когато влезе в кабинета си, телефонът му вече усилено звънеше. Младият човек направи един почти момчешки скок и енергично грабна слушалката. В ушите му веднага бръмна гласът на неговия шеф:
	— Ти ли си, Донев?… Ама пък липса на темперамент!… Има цял час как те очаквам!
	— Ей сега идвам! — измънка засрамен младият човек.
	И наистина той стигна едва ли не с три крачки до кабинета му. Само един поглед му беше достатъчен да разбере, че полковникът е заспал много по-късно от него и е сънувал много по-тежки сънища.
	— Седни, седни! — проговори той с омекотен глас. — И не се сърди на такъв стар караконджул като мене…
	Донев се отпусна на своя обичаен стол.
	— Работата е такава, че наистина нямаме никакво време за губене — започна полковникът. — И не трябва да разчитаме само на идването на Бен Салал… Каквото и да мислим, той е всъщност оная величина, която трудно можем да премерим на какъвто и да е кантар…
	— Имах предвид, другарю полковник, че той най-много знае…
	— Естествено!… Но дали най-много ще каже?… А представи си, че провалът е дошъл от негова страна — волно или неволно. Тогава всяка негова информация може да се превърне в опасна дезинформация…
	— Ще зависи от нашата бдителност…
	— Не мисли, че съм против това да извикаме Бен Салал. Без него наистина не можем да направим никаква сериозна крачка. Аз само те предупреждавам да бъдеш спрямо него критичен и внимателен. В края на краищата тоя изричен интерес към името на кораба и към точната дата на рейса му е доста съмнителен.
	— И това е вярно! — съгласи се Донев.
	— Разбира се, по-вероятното е Бен Салал да бъде един сериозен човек. Както разбрах, той е виден функционер на Алжирския фронт, и то на един от най-невралгичните сектори. Биха ли го държали на тоя пост, ако работата му е търпяла и други провали?
	— Точно тъй! — кимна охотно младежът.
	Полковникът го погледна подозрително.
	— И все пак не забравяй, че това е революция, а не държава. Те нямат ни секретни служби, ни шифри, ни кодове. Там всичко върви главно по линията на личната довереност. А тука всеки може да сбърка. Не мога да си представя, че една могъща държава като Франция, която харчи милиарди за защита на своите колониални интереси в Алжир, няма да похарчи милиони за информация и шпионаж. Не е изключено в техните редове да има много сериозна агентура… Ще трябва наистина да внимаваме в нашите разговори с Бен Салал — колкото и той да е чист — да не би да включим и тая агентура в нашата обща работа.
	Донев неволно се усмихна.
	— Само това ни липсваше! — каза той. — Аз имах съвсем друго нещо предвид.
	— А именно?
	— За мен главното е самата личност на Бен Салал. Според мен, човек като него, който всеки ден се движи на косъм от смъртта, не може да няма силно изострено чувство към хората, стигащо понякога до инстинкт… Аз мислех преди всичко, че ще ни бъде крайно полезно, ако го разпитаме подробно за неговите срещи и разговори в България…
	— Да!… Разбира се! — поклати бързо глава полковникът. — Но понеже не е тук, трябва да почнем с нашата домашна работа. Не трябва да забравяме, че първият сигнал за предателството се явява именно у нас. Това е бързото появяване на Реймон и Кловицки на Варненското пристанище. От друга страна, тая задача е много трудна, тъй като по начало към всеки един от тримата българи, за които снощи стана дума, трябва да се отнасяме като към съвсем обикновени и почтени граждани.
	Донев едва забележимо се усмихна.
	— Тъй е, тъй е! — вдигна пръст полковникът. — Известно подозрение всеки може да предизвика, но докато подозрението не бъде доказано или подкрепено от сериозни улики — той си остава за нас гражданин като всеки друг.
	— Но аз по това не споря! — обади се Донев обидено.
	— Тогава защо се подсмиваш?
	— Защото снощи друго предлагахте…
	— Предлагал съм!… И ето — за това сега се критикувам! Тая сутрин много мислих каква форма на контакт да създадем. Ами те нямат секретна служба, макар по същина да извършват редица секретни сделки. Аз запитах Маринов по тоя въпрос — мънкали, че нямат щат. Добре, нека те открият службата, пък една или две щатни бройки ние ще им дадем…
	Донев веднага оцени огромните предимства, които една такава форма на работа би донесла поне лично на него.
	— Това е най-умното, което измислихме днес! — каза той доволен.
	Полковникът се облегна на стола си.
	— А до това време, за да не скучаеш, прегледай тия папки… Това е май всичко, което имаме…
	Донев ги попрехвърли още в кабинета на шефа си. Главните материали бяха служебните и партийни досиета на Генчев, Измирски и Дорев.
	— И тримата ли са в София? — запита Донев.
	— Не!… Забравих да ти кажа, че Измирски е в Швейцария…
	Донев го погледна учудено.
	— В Швейцария ли?
	— Да, в Цюрих… Заминал е там служебно във връзка с някаква сделка.
	— Хубава работа! — измърмори Донев и напусна кабинета на шефа си с умърлушено лице…
	Това го накара да прегледа най-напред досието на фалшивия генерал. Когато затвори и последната страничка, спокойствието му отново се бе възстановило. Не, наистина не беше лоша биография, откъдето и да я погледнеше човек. Бащата на Измирски беше известен провинциален адвокат, виден член на партията. През 1925 година той е бил зверски убит, бандитите се гаврели с трупа му на централния градски площад. Все пак момчето успяло да завърши гимназия, но университетът се оказал затворен за него. С помощта на чичо си и на майка си заминал за Париж, където успял да завърши химия. Още като студент станал член на Френската комунистическа партия и бил деен активист. След завършването на висшето си образование постъпил в завод за синтетичен каучук в Руан. Когато започнала Испанската гражданска война, Измирски заминал като доброволец и активно участвувал в бойните действия на Каталонския фронт. След разгрома успял отново да се прехвърли във Франция, където в продължение на осем месеца лежал в концлагер. Благодарение застъпничеството на бившите си господари бил освободен и отново постъпил на работа в завода. В 1940 година, след поражението на Франция, успял да се завърне в България въпреки настояването на германците да остане на работа в завода. През цялото време до освобождението Измирски поддържал тесни връзки с партийните среди. Веднага след Девети септември бил две години политически офицер с чин подполковник, след това по свое желание преминал на цивилна работа. Пет години Измирски бил директор на каучуков завод. Документите съвсем ясно свидетелствуваха, че благодарение крайно лошите хигиенични условия в завода той заболял от хроничен нефрит и бил пенсиониран в началото на 1953 година. Постепенно здравето му се възстановило и често е бил използуван като хоноруван експерт и специалист във външната търговия с каучукови изделия.
	Много по-кратка, но не по-малко силна беше и втората биография на инженер Дорев. След разгрома на Септемврийското въстание, почти момче, той успял да избяга в Югославия, след това в Белгия. Там с голям труд завършил най-напред средното, а след това висшето си образование. След завладяването на Белгия от германците активно се включил в Съпротивителното движение като член на Белгийската комунистическа партия. По време на една немска хайка бил арестуван, но успял да укрие своето участие в съпротивата. Все пак това го отървало от куршума, но не и от концлагера. След тригодишно мъченическо прекарване в „Бухенвалд“ той бил освободен и успял да се върне в България. Четири години Дорев бил на активна военна служба в инженерните войски, след това поради разклатеното си здраве, бил преместен в Инженерния отдел.
	
	И в третата биография нямаше нищо съмнително. Генчев беше син на един от най-видните дейци на партията през смутната 1925 година, загинал след упорито сражение с войската и полицията в един от крайните софийски квартали. Бил член на маркс-ленинските кръжоци до преврата през 1934 година. След това не членувал в партията, но партийните му поръчители доказваха, че през цялото време е имал прогресивно държание. След освобождението бил приет за партиен член. Благодарение на специалното си образование той заемал постепенно все по-високи постове, докато стигне длъжността главен директор на Софекспорт.
	По принцип Донев не вярваше много на досиета и ги приемаше само като най-обща информация. Никакви сухи факти не можеха да подскажат истинския живот и истинските мисли на хората. И трите биографии издаваха съвсем достойни хора. Но Донев знаеше от печалния опит, че и в най-героичните прояви може да се крие някакво падение, както и падението носи понякога в себе си героизъм. Все пак той си взе някои бележки и премина нататък. Едно внезапно откритие го накара да се замисли. Секретната политическа бележка, която гарантираше за Бен Салал, го препоръчаше като виден функционер на Алжирския фронт. Но в имената имаше съществена разлика. В политическата бележка той бе наречен Ханибал Хамидиен, докато в пълномощното на Временното алжирско правителство, което бе приложено към документите, името бе друго — Халил Хамидиен бен Салал. По-нататък Донев откри още един документ, който удостоверяваше, че в Бон до края на миналата година наистина е имало преподавател по арабски езици на име Ханибал Хамидиен, но навярно е бил принуден или сам е напуснал катедрата. От последния документ му стана ясно, че хората в министерството са забелязали разликата в имената и са поискали справка. До какъв извод са стигнали — от документите не личеше.
	Донев позвъни на полковник Маринов и веднага отиде при него. Както очакваше, разликата в имената наистина е била забелязана в министерството.
	— Лично аз говорих с него по тоя въпрос — каза Маринов. — Разбира се, Бен Салал не знаеше, че ние сме поискали политическа справка за него. Аз просто го попитах какво общо има с Ханибал Хамидиен, професор в Бонския университет. Той не се изненада от тоя въпрос, само се усмихна и доста търпеливо и логично обясни как стои работата. Името, с което живее и работи в Европа от години напред — преди още да е била започнала борбата, — е Ханибал Хамидиен. Името, с което по понятни причини участвува в алжирския фронт, е Халил бен Салал. Пълномощното той получил по куриер. Името Хамидиен навярно е било прибавено към алжирското му за известна достоверност, че става дума за едно и също лице.
	— Но паспортът му е издаден на името на Халил Хамидиен! — каза Донев. — Това е нещо друго!
	— Разбира се, и аз му зададох тоя въпрос… Той отново се усмихна, бръкна в чантата си и извади оттам още три паспорта. Единият от тях, изглежда автентичният, беше на името на Ханибал Хамидиен. Вторият и третият бяха на съвсем различни имена — едното гръцко, другото, струва ми се, италианско… Бен Салал обясни, че особената секретност на неговата работа го принуждава много често да пътува под фалшиви имена. Той приел името Халил Хамидиен, за да съответствува то на неговото пълномощно.
	— Да, наистина логично и правдоподобно — измърмори Донев.
	Той се върна в кабинета си и отново се зарови в документите. Към четири часа му позвъни Несторов.
	— Слушай, свободен ли си довечера? — запита той.
	Младият човек усети скритото вълнение в гласа му.
	— За вас — винаги…
	— Добре!… Тогава ще изпием бутилка бяло вино в „червения салон“ на България…
	— По какъв повод, другарю полковник?
	— Поводът е отличен… Операция „Стрела“ е постигнала напълно целта си…
	Вечерта те наистина отидоха в „червения салон“. Полковник Несторов беше все още възбуден от новината, макар да не знаеше никакви съществени подробности. Общо взето, времето било благоприятно за кораба — с не особено добра видимост. Имало спънки при приемането на кораба в пристанището, но Несторов не знаеше точно какви са били. В замяна на това пък разтоварянето започнало веднага, и то с голяма бързина. Изглежда, че камионите с оръжие и муниции незабавно заминавали за Алжир.
	— Да ти кажа право, до последния миг съм се плашил — каза Несторов. — Все си мислех, че ще се случи някаква беля…
	— Плашил е съвсем слаба дума, другарю полковник! — поклати глава младият човек. — Аз бях почти сигурен, че ще ги хванат.
	— Защо? — вдигна вежди Несторов. — Играта беше проведена отлично отначало докрай…
	— И все пак…
	— Какво — все пак?
	— Очевидно французите са повярвали на донесението, щом са се решили да обискират „Хемус“… Нима е толкова трудно да се сетят, че операцията би могла да бъде дублирана?
	— Ти забравяш, че обискът е бил извършен от военни — каза Несторов. — Те не размишляват, те получават заповед и добросъвестно я изпълняват. А докато предадат съобщението за резултата от обиска и докато получат нови инструкции — минало е достатъчно време.
	— Това е тъй — съгласи се Донев. — И все пак техните служби би трябвало да се сетят за всичко това предварително… Или много са ни подценили, или слабо работят…
	— Всичко това е в наша полза! — кимна радостно Несторов. — И именно за това ще изпия с особено удоволствие бутилката…
	Червеният салон беше съвсем празен. Трима келнери бяха седнали на сервизната маса и с голямо увлечение попълваха фишове на спортното „тото“. Единият от тях напусна мястото си и учтиво се наведе над главите им. Донев си поръча бульон.
	— Бульон ли? — погледна го недоволно Несторов. — Не забравяй, че си на мои разноски.
	— Защо?… Бульонът е хубаво нещо. И при това е хранителен.
	Несторов се облегна назад, възбуденото му лице сякаш се просветли още повече.
	— Няма по-хубав бульон от революцията — каза той. — И няма по-хранителен… Това е наистина най-чудесният бульон на света…
	— Тъй е — усмихна се Донев.
	— Да, тъй е и все пак не го разбираш от дъно! — поклати глава Несторов. — За вас, младите, революцията е минало… А за нас е била всекидневие.
	Той се замисли за миг, след това продължи.
	— Не мога да си представя по-висша цел — не само за отделния човек или за отделната нация — но за цялото човечество. Не мога да си представя човечество, в което всички революции са осъществени… За мен това е една безсмислица.
	— Трябва да ви кажа, че и за мен! — съгласи се охотно младият човек.
	— И в тоя смисъл виждаш ли каква хубава работа свършихме? — каза доволно Несторов. — Ние вляхме кръв в жилите на една национална революция. Много хубавичка, желязна кръв… Дума да не става — заслужаваме си тая вечер виното…
	Но те успяха да пийнат първата чашка едва след като келнерите попълниха своите фишове.


	6

	На другата сутрин Донев отиде в Софекспорт. Старото неудобно здание се състоеше главно от стълбища и коридори, но в замяна на това стаичките бяха съвсем тесни, с далечни като небе опушени тавани. Дори в най-малките имаше по няколко бюра, между които човек можеше да се движи само по един начин — настрани. Беше чудно, че все пак някакви чужденци идваха тук и разговаряха за сделки. Младият човек разсъди, че те навярно печелят достатъчно добре, щом се подлагат на такива изпитания.
	Разбира се, за директорския кабинет беше предвидено най-хубавото помещение. Една дебела секретарка, която явно не обичаше физическите усилия, му показа износения фотьойл.
	— Малко ще почакате — каза тя.
	Донев беше принуден да й покаже служебната си карта и в едрата човешка маса се появи внезапна пъргавина. След малко тя се измъкна от кабинета на шефа си и каза благосклонно.
	— Можете да влезете.
	Директорът Генчев се оказа дребен, младолик човек на средна възраст със светло, енергично лице. Донев реши, че може да мине и за приятен, ако не се чувствуваше излишна самоувереност в жестовете му и нещо като белези на повишено самочувствие в начина, по който разговаряше.
	— Да, получих вчера вашето писмо — започна той живо. — Кажете ми искрено, толкова ли е бърза тая работа?
	— Да, наистина е бърза — отвърна учтиво Донев.
	— Какво толкова им е припарило?
	— Много се страхувам да не припари на вас! — все тъй учтиво, но малко твърдо отвърна младият човек.
	Едва сега Генчев го погледна малко по-втренчено, русите му клепачи леко трепнаха.
	— Още ли ни се мяркат призраци и видения? — запита той недоволно.
	— Нима вие не знаете, че „Хемус“ е бил обискиран от френски военни кораби? — отвърна коварно Донев.
	Генчев го погледна още по-втренчено.
	— Не!… Наистина — не! — отвърна той сепнато. — И какво?
	— Нищо…
	— Как тъй нищо?… А оръжието?
	— Кое оръжие? — запита невинно Донев.
	— Как кое?… Оръжието, което натоварихме за Алжир.
	Донев престорено въздъхна.
	— Другарю Генчев, вие сте подписали клетвена декларация, че с никого няма да говорите по тоя въпрос.
	— Но не и с вас — отвърна Генчев, леко объркан.
	— А вие откъде ме познавате?… Дори не проверихте служебната ми карта?
	Но Генчев бързо се съвзе.
	— Значи оръжието е конфискувано? — попита той и Донев беше готов да се закълне, че в гласа му прозвуча истинска тревога.
	— Не, не е конфискувано… То не е било на „Хемус“, а на друг кораб. И мога да ви кажа, че благополучно е пристигнало.
	— О, слава богу! — възкликна искрено Генчев, но учудването не слизаше от лицето му. — И защо тая игра?…
	— Мислех, че знаете — отвърна Донев. — Но изглежда другарите не са намерили за необходимо да ви кажат… И може би са имали право — не виждам тук да се пази някаква особена тайна.
	Ударът беше добре премерен и падна точно на място. Генчев силно се намръщи.
	— Това са детинщини! — каза той сухо. — Както разбирам — с вас може да говори… Да не смятате, че бих могъл да се разприкажа и другаде?…
	— Не е само в приказките въпросът, другарю Генчев — отвърна Донев сериозно. — Кажете ми къде държите вие секретните документи във връзка със сделките?…
	— Тук! — посочи Генчев бюрото си. — Здраво заключени в чекмеджето…
	— Доста лекомислено, наистина. Тая ключалка може да се отвори с обикновена клечка за зъби… Знаете ли какво ще стане с вас, ако се окаже, че липсва някой от тия документи?… Тогава и дяволът не може да ви помогне…
	— Как тъй ще липсва? — намръщи се отново директорът. — Вие мислите, че някой може да дойде нощем и да ми бърка по чекмеджетата?… Такива работи стават само в лошите криминални филми.
	— Не, бъдете сигурен, че не само по филмите — каза Донев. — А кой изготвя секретните документи?
	— Моята секретарка…
	— Тя не е доверено лице… И да направи някоя неволна грешка — тя няма да отговаря… За всичко ще отговаряте вие… Трябва да ви кажа, че не само ние, но и правителството е много разтревожено от тоя внезапен и неочакван обиск на „Хемус“… Нареждането е да се вземат най-строги мерки за пълна секретност… Но досега у вас не са срещнали никакво съчувствие…
	— Никога не съм бил против! — каза нервно Донев. — Но кажете ми къде да ви сложа?… У нас тука няма свободно дори едно кьоше…
	— Ще трябва все пак да намерите една стая, другарю Генчев! — каза твърдо Донев. — Аз ще сложа там един хубав железен сейф. Вие ще ми давате срещу подпис всички секретни документи. Аз ще ги заключвам там, ще отговарям за тях, а вие ще можете да спите напълно спокойно…
	И като се усмихна едва забележимо, добави.
	— Впрочем както виждам, и без сейф сънят ви не е бил много лош…
	Но Генчев сякаш не го чу, лицето му бе замислено и напрегнато.
	— Да, да — наистина! — отвърна той бързо. — От съня си не се оплаквам… Но защо французите са обискирали „Хемус“?… Тая работа ми се вижда доста странна…
	— Меко казано — допълни Донев.
	— Но от къде на къде?
	— Няма как да ги питаме — отвърна Донев. — Но наша грижа трябва да бъде да осигурим поне тук пълна секретност на всички бъдещи сделки…
	— Да не говорим повече за това! — каза троснато Генчев. — Утре ще имате стая!…
	— Тоя път ми харесвате — отвърна Донев.
	Но директорът сякаш отново не го чу. Изглежда че неприятните мисли го бяха наобиколили като оси и той вече не знаеше как да се запази от тях.
	— Наистина много неприятно! — измърмори той най-сетне. — Както и да мисли човек — изглежда, че французите са дочули нещо… Имате ли някакви предположения?
	— Най-далечни — отвърна внимателно Донев. — Никак не е чудно французите да имат своя агентура в редовете на алжирското движение… И да са подразбрали нещичко…
	Донев ясно забеляза как облекчението мина като светло петно по разтревоженото лице на директора.
	
	— Да, наистина — възкликна той. — Това е най-близко до ума…
	— И във връзка с това кажете ми какви ви са впечатленията от Бен Салал? — запита Донев. — Като какъв човек бихте го преценили?
	Генчев не отговори веднага. По лицето му личеше, че усилено мисли.
	— Какво да ви кажа? — отвърна той затруднен. — Може ли човек да ги разбере тия араби — те са съвсем друг тип хора. На вид хубав мъж — даже нещо пламенно има в него, особено в погледа му. Ако имаше брада — бих го оприличил на нашия Ботев…
	— Тъй — кимна Донев.
	— Но иначе хитър като видра… Надали досега някой друг чужд търговец ме е потил тъй с най-малката дреболия по договора и спецификациите… Трябва да ви кажа, че той е отличен познавач на оръжието. И много пестелив търговец, добре запознат с цените… През цялото време имах впечатлението, че харчи пари за доставките от джоба си.
	— Това не са лоши референции — обади се Донев.
	— Казвам ви истината…
	— Би ли могъл да каже за него човек, че е… бъбрив или доверчив?…
	— Не, напротив! — поклати глава Генчев. — По-скоро мълчалив и затворен. Но моите впечатления са доста ограничени, аз имах с него само няколко срещи…
	— Имате ли представа в каква среда се е движил тук?
	— Не, не мога да ви кажа…
	— Изобщо нещо в неговото поведение или в сделките, което да ви се види съмнително?…
	За миг леко колебание се появи в погледа на директора. Той помълча малко, после отвърна неохотно.
	— Ще бъде пресилено да твърдя такова нещо… Например малко странна ми се видя тая негова поръчка за „кураре“…
	— За отровата „кураре“? — попита Донев с леко притаен дъх.
	— Вие сте прав — отвърна неохотно Генчев. — „Кураре“ е наистина много силна отрова… Попитах го за какъв дявол му е „кураре“ — да не би да иска да изтрови с нея френската армия?… Той ми отвърна, че от „кураре“ се изготвят упойки, нужни за операциите на ранени бойци… Имали начин да си приготвят тия упойки — липсвала им само суровината… Сигурно знаете, че освен оръжие ние им доставихме медикаменти, консерви, цигари и още някои дреболии…
	— Да, знам — кимна младият човек.
	— Разбира се, опитах се да отклоня поръчката… Аз съм търговец, готов съм да им доставя, ако поискат, и ангелски пера, но къде да им търся „кураре“?… Но Бен Салал постави твърдо въпроса като условие за осъществяването на цялата сделка… Нямаше как, разшетах се и наистина му доставих…
	— Сериозно? — учуди се искрено Донев. — А къде го намерихте?…
	— Чрез един наш представител в Ливан… И да ви кажа — не струваше много скъпо — нещо към двеста долара…
	— Какво количество?
	— Десет флакончета… Лично аз получих това „кураре“ и му го предадох на ръка тука в тоя кабинет…
	— И с това се изчерпаха неговите специални желания, така ли?
	— И слава богу — кимна Генчев. — Всеки момент очаквах да ми поръча жив питон или опитомен тигър… Но ще пиете ли едно кафе?…
	— Стига да не го купувате от магазина — каза Донев усмихнат.
	— За това можете да бъдете напълно спокоен… Ако не друго — поне мострите, които ми предлагат, са качествени…
	Генчев стана живо от мястото си, мина в съседната стая и след малко се върна. По лицето му се познаваше, че пиенето на кафе е за него привилегировано удоволствие.
	— За какво Измирски замина за Цюрих? — попита внезапно Донев.
	Директорът леко се намръщи.
	— С две сериозни задачи — отвърна той без желание. — Преди всичко трябваше да проверим дали алжирците наистина ще внесат остатъка от сумата на наша сметка, както се бяхме договорили…
	— Това можеше да провери и нашият търговски представител.
	— Разбира се, че можеше — съгласи се веднага Генчев. — Но не се състоеше само в това работата. Ние сме в преговори да осъществим още една нова сделка с оръжие… Разбира се, не в такъв голям размер, както сделката с алжирците, но си заслужава трудът… В края на краищата защо ще палим само френската черга, нека разтревожим малко и някои други колониалисти…
	— На кого ще доставите оръжие? — попита Донев.
	— А, да имате да вземате! — засмя се Генчев. — Аз се ловя веднъж на въдица, не два пъти…
	Донев трябваше да се съгласи, че възражението му е правилно, но все пак каза:
	— Та нали аз завеждам вашата секретна служба?… Как тъй ще пазите тайна от мене…
	— Като получа заповед за назначението ви — тогава ще говорим…
	— Поне осигурихте ли достатъчно секретност? — запита Донев. — Тоя път може направо да ви торпилират кораба някъде из Червеното море.
	Генчев го погледна леко ококорен.
	— Откъде знаете, че става дума за Червено море? — попита той смаяно.
	— Както виждате, не е толкова трудно да се досеща човек — отвърна той вътрешно удовлетворен. — И затова трябва да си мери и най-малката дума…
	— Излиза, че е тъй — отвърна Генчев замислен.
	— Поне предупредихте ли Измирски да бъде по-предпазлив?
	— Как да го предупредя? — каза Генчев понамръщен. — Него можеш ли да предупредиш?… Той знае повече от всички…
	— Може наистина да знае, но в края на краищата вие отговаряте…
	— Не, за това няма да отговарям! — каза твърдо Генчев. — Сделката е изцяло на „Универ“… Ще си преговаря лично Измирски в Цюрих — ние оттук само поехме задължението да му изпратим мострите…
	— Как ще ги изпратите?
	— Със самолет… И сигурно са ги изпратили вече…
	Донев погледна с недоумение директора.
	— Ако съм ви разбрал правилно — вие искате да изпратите със самолет мостри от оръжие в Цюрих, така ли?
	— А как да ги изпратим — с подводница ли? — попита сърдито Генчев.
	— Но това е идиотщина! — не по-малко сърдито възрази Донев. — Пратката може да бъде разкрита още на митницата…
	— Търговските мостри не се преглеждат — отвърна Генчев. — И освен това на Запад търговията с оръжие с нещо, кажи-речи, нормално… В края на краищата ние сме свободна държава, можем да пращаме мостри, на когото си искаме…
	— Кой ще получи мострите — швейцарската фирма ли?
	— Фирмата е италианска, в Швейцария има само свое представителство… По начало беше уговорено именно фирмата да получи мострите. След това не знам какво е ставало, но Измирски се обади по телефона да ги изпратим на негово име…
	— И вие ги изпратихте?
	— Това не мога да кажа със сигурност, но навярно са изпратени… С тая работа се занимава Инженерният отдел.
	Донев се замисли.
	— Всичко това ми се вижда безкрайно лекомислено — каза той намръщено. — Да ви кажа право — имах много по-добро мнение за Измирски…
	Генчев стана нетърпеливо от мястото си.
	— Съвсем напразно! — каза той нервно. — Според мен, Измирски не е никакъв търговец. Той е само една фасада и зад нея — нищо…
	— „Нищо“ е силно казано! — отвърна Донев. — Той е живял близо петнайсет години в чужбина и познава много добре обстановката… И освен това доказано е, че има сериозни делови качества.
	— С какво е доказано? — попита нетърпеливо Генчев.
	— Като директор на каучуковия завод, той го е извадил от истински батак…
	— Друго е да командуваш работници — каза пренебрежително Генчев. — А съвсем друго е да се занимаваш с международна търговия…
	— Добре де, като е тъй — защо сте се съгласили да работите заедно с него?
	— Защо съм се съгласил? — избухна внезапно Генчев. — Не съм се съгласил!… Но в края на краищата какво да правя?… Тая работа трябва да се върши!… Като няма друг изход — ще я върша с Измирски…
	Вратата се отвори, в стаята влезе дебелата секретарка с двете кафета. Сега лицето й бе много по-приветливо и като поднесе чашката на Донев, тя доста кокетно му се усмихна. Разговорът за миг прекъсна, двамата се заеха с кафето, което наистина се оказа превъзходно…
	— Сигурен ли сте, че не сте забравили тук някое от флакончетата с „кураре“? — запита шеговито Донев. — Няколко капки ще ви отърват само за миг от такъв заядлив събеседник като мене…
	— Пропуснах! — въздъхна искрено Генчев. — Ако не друго, щях да се отърва поне от тъща си…
	След четвърт час Донев напусна кабинета на директора. Остатъкът на деня беше зает с организирането на секретната служба. Към четири часа движението на бюрата из коридорите и етажите взе такъв масов размер, че по едно време всичко се заприщи и работата съвсем спря. Донев беше готов да се закълне, че такова объркване на служби и територии не е имало дори през време на Великото преселение на народите. Едва привечер той успя да отиде в министерството. Несторов беше в кабинета си.
	— Прочети! — каза му късо полковникът.
	Щом взе листа, Донев разбра, че това е извадка от служебния бюлетин на БТА. Касаеше се за съобщение на Франс Прес от Рабат, в което без никакви коментари бе описано акостирането на „Родопа“. Корабът не бил приет веднага, а бил задържан на котва пред пристанището до настъпването на вечерта. През това време кеят и близките кантори били очистени от всички официални или неофициални представители на френската държава и от всички специалисти от френски произход. Докато траели тия „насилствени“ действия, един френски разрушител се появил пред пристанището, но не влязъл в марокански териториални води. Разтоварването на „Родопа“ се провело при абсолютна тайна.
	Донев остави листа върху бюрото на Несторов.
	— Какво ще кажеш? — запита сериозно полковникът.
	Донев едва доловимо въздъхна.
	— Ще кажа, че това до голяма степен обяснява защо Бен Салал е искал предварително името на кораба…
	— Да… И по-точно?…
	— Навярно това е било нужно, за да се осигури тайното акостиране на кораба и тайното му разтоваряне… Но в случая вместо „Хемус“ пристига „Родопа“… Това сериозно е объркало сметките на нашите приятели и е дало възможност дори на Франс Прес да разбере горе-долу каква е истината. Аз съм сигурен, че с „Хемус“ те биха постъпили по някакъв друг начин, който по-ефикасно да гарантира тайната.
	— Това е логично — кимна полковникът. — Но тогава излиза, че и мароканските власти са знаели името на „Хемус“…
	— А, защо? — вдигна рамене Донев. — Това не е нужно… И не допускам, че Бен Салал не е знаел риска, който това носи… Предполагам, че от тяхна страна тайната е била гарантирана… Достатъчно им е било да имат принципното съгласие на мароканското правителство за неизвестен кораб от неизвестен произход… Едва в последния момент те могат да им кажат — ето това е корабът…
	— Всичко това са предположения — измърмори Несторов недоволно.
	— Тъй е — съгласи се унило младият човек. — Но едно трябва да имате предвид, откъдето и да е дошло издайничеството… Алжирският фронт е безкрайно повече заинтересуван от всяка друга страна да получи безпрепятствено и сигурно пратката… Това е за тях въпрос на живот и на смърт… Не мога да си представя, че те не са обмислили до най-малки детайли всеки свой ход…
	Докато Донев се прибираше у дома си, той с искрена горчивина трябваше да си признае, че през изминалите два дни не се бе приближил нито с една стъпка до решаването на сложната задача. Облаците на съмнението ту се натрупваха по някой край на хоризонта, ту бързо се пръсваха, за да се покаже отново чисто небе.
	Единственото му утешение в тоя момент беше, че е изминал само една мъничка част от дългия път.


	7

	На другия ден сутринта Донев отиде на новото си работно място. И все пак не беше толкова лесно да стигне до кабинета си — по коридора на няколко пъти го засякоха с недружелюбни погледи жертвите на Великото преселение. Нямаше какво да се прави — трябваше да го претърпи. Той се пъхна в стаята си с облекчението на човек, който при проливен дъжд е открил сушинка под някой балкон.
	Секретарката му бе заела вече мястото си зад своето миниатюрно бюро и пишеше нещо на машина.
	— Охо, вече ви намериха и работа? — попита учудено младият човек.
	— Бъдете спокоен, ще ни изкарат всичко през носа — отвърна момичето, без да сваля поглед от редовете.
	— Обадете се в Инженерния отдел… Кажете им, че в девет часа ще бъда при подполковник Дорев… Много го моля да ме почака…
	Инженерният отдел се оказа мрачно двуетажно здание, строено навярно в началото на века. Макар да бе ясен пролетен ден, тясното стълбище, без нито един прозорец, бе така тъмно, че Донев едва не обели носа си в някаква стена. Кабинетът на Дорев бе тесен и неуютен, прошарен с големи петна от спукан водопровод. Зад овехтялото бюро седеше възрастен на вид човек с нездрав цвят на лицето. Беше облечен в овехтели цивилни дрехи, дебел, зелен пуловер скриваше от очите мършавото му тяло. Когато Донев влезе, той, четеше вестник, наведен ниско над него, макар да носеше очила. Младият човек поздрави, Дорев изправи тесния си гръб и с привично движение смени очилата си с други, които лежаха на бюрото. Зад техните силни лещи погледът му изглеждаше ясен, спокоен и студен.
	— Седнете, млади човече! — каза подполковникът.
	Гласът му беше изненадващ — необикновено плътен и властен за неговата нищожна пенсионерска външност. Донев веднага седна с чувството, че не би могъл да вземе никакво друго решение.
	— Откога имаме секретна служба? — запита Дорев със същия властен, не търпящ възражение глас.
	— От два дни — отвърна Донев.
	— Малко късно са се досетили — каза подполковникът и посочи с другите очила вестника, който лежеше на масата му.
	Донев много добре го разбра какво иска да каже. Във всички сутрешни вестници бе поместен протестът на българското правителство във връзка с обиска на българския кораб.
	— Мисля, че сте напълно прав — кимна Донев.
	— Да ви кажа право, никак не съм учуден… Цялата работа с доставките се вършеше съвсем лаически…
	— Е, не съвсем — каза спокойно Донев. — Не ви ли прави впечатление, че оръжието не е заловено.
	— Кое оръжие? — запита студено Дорев.
	— Аз съм напълно в течение на работата — отвърна младият човек с лека усмивка. — Мога да ви покажа документи, че имам право да разговарям по този въпрос…
	— Няма да споря за това, но ние сме Инженерен отдел и разполагаме с инженерни съоръжения — каза Дорев. — Впрочем дайте си документа.
	Документът му бе подписан от Генчев и задължаваше всички подведомствени служби да му оказват пълно съдействие във връзка с неговите специални задачи. Дорев го прочете внимателно от първата до последната дума и отново му го подаде. Лицето му не изразяваше нищо.
	— Стоката пристигна ли? — попита той късо.
	— Да, пристигна — кимна младият човек.
	— С друг кораб?
	— Навярно с друг — също тъй пестеливо му отвърна Донев.
	— Басирам се, на каквото щете, че това не го е измислил Генчев. Надали има толкова ум в главата…
	— Може би сте прав — отвърна Донев с едва прикрита усмивка.
	— Впрочем, не че е толкова загубен — каза намръщено Дорев. — Може би го бива да търгува с ютии и стругове… Но такава бъбрива сврака не е за специални доставки… В себе си аз бях сигурен, че пратката ще пропадне…
	— Значи сте прекален песимист… Ето че не пропадна…
	— А как си обяснявате този обиск?… Ясно като бял ден е, че някой си е развързал езика…
	— Хора като нас не бива да правят прибързани заключения — каза Донев. — А откъде знаете, че не си е развързал езика Бен Салал?
	Нещо особено светна в погледа на подполковника.
	— Да си избиете тая мисъл от главата! — каза той сухо. — Даже през Съпротивата не съм виждал такъв умен и ловък конспиратор… Такива хора аз ги подушвам от километри. За мен той е революционер от голяма класа.
	— Аз не съм го виждал — измърмори младият човек. — Но умен и ловък конспиратор може да бъде и един диверсант.
	— Аз казах — революционер… Той е и революционер, млади човече…
	— Интересно какво ви дава право да си съставяте такива категорични преценки.
	— Моят нос! — каза сухо Дорев.
	Но носът му не представляваше нищо особено. Беше един доста мек и увехнал нос.
	— Но аз сериозно ви питам — каза Донев, като се мъчеше да скрие раздразнението си.
	Подполковникът изглежда усети това.
	— Всъщност не парадирам с носа си! — каза той намръщено. — Но достатъчно е човек да го види с каква стръв заляга зад…
	Той едва ли не прехапа следната дума.
	— Зад кое? — запита иронично Донев.
	— Е, добре де — зад Емгето — продължи с досада Дорев. — Как бързо се прицелва, с каква удивителна точност поразява мишените… За това оръжие той беше готов да даде главата си.
	— Защо „беше“?
	— Как защо?… Той беше тук… А сега не е…
	
	— С какво беше облечен на полигона? — запита бързо Донев.
	Все тъй бързо подполковникът го стрелна със студените си очи.
	— Дадохме му един стар комбинезон… И една офицерска фуражка за гарнитура.
	— Умно е — кимна Донев. — А докато траеше изпитването на ор… искам да кажа, на съоръженията, той на какъв език разговаряше с вас?
	— Не, не го смятайте за прост — не е говорил, разбира се, ни на арабски, ни на френски… Той почти не говореше… Зададе само няколко дребни въпроси на немски език…
	— Вие знаете ли немски?
	— Доста добре…
	— А според вас, той как го говореше?
	— Като чист немец…
	— Интересно е все пак откъде един френски алжирец може да знае така добре немски…
	— Между впрочем аз го попитах — каза Дорев. — Както разбрах, бил е в Париж през окупацията и работел в някакъв немски гараж…
	— Дано е било гараж! — каза Донев, като мигаше срещу подполковника.
	— Моля ви, поне тук не дрънкайте глупости! — каза сърдито Дорев. — Дрънкайте ги, колкото щете, във вашата служба.
	— Вие сте бил доста сприхав човек…
	— Ни най-малко… Но не обичам да слушам глупости… И затова се затворих тук между тия стени… А не защото ми е развален черният дроб…
	— А аз мислех, че наистина не ви е в ред…
	— Може и тъй да е, но не е това причината…
	— Докато беше тук Бен Салал, нищо подозрително ли не направи?… Не прояви ли някакво особено желание…
	Дорев се замисли.
	— Не знам какво наричате особено желание — измърмори той. — Наистина поиска нещо, което не можах да изпълня — снайперова пушка със заглушител. Пушки с оптичен мерник ние можем да му доставим, колкото иска, но ефикасен заглушител засега нямаме…
	— Засега?… Но навярно правите опити да произведете?!…
	Отново нещо особено блесна в погледа на Дорев.
	— Аз съм инженер и правя всякакви опити…
	— Вие му обещахте, че ще изработите специално за него един… Така ли?
	Очите на Дорев някак особено се разшириха, сега погледът му не беше нито така ясен, нито така студен.
	— Вие сте умно момче! — каза той с много по-мек и по-тих глас. — Наистина имам чувството, че ме водите за носа…
	— Той взе пушката, а заглушителя обещахте да му изпратите по-късно. Така ли?
	— Точно така?
	— А на какъв адрес?… На неговия?…
	— Не на неговия… Даде ми адреса на един свой доверен човек…
	— Мога ли да го видя?
	Дорев бръкна в измачканото си сако и измъкна оттам нов, луксозен кожен портфейл. Той го отвори с меко, внимателно движение и извади малка визитна картичка.
	— Можете да препишете адреса — каза той с променен глас. — Но картичката ще запазя…
	Откакто работеше в министерството, на Донев често му се беше случвало да благодари на отличното си зрение. В момента, в който Дорев затваряше портфейла си, той зърна само за миг в долния му край малък монограмен овал и в него буквата Ж, кръстосана във винетка. Без да дава вид, че е забелязал нещо, той пое картичката и грижливо записа в своето тефтерче чуждия адрес.
	— А как вървят опитите? — запита Донев, преди още да е затворил тефтерчето си. — Надявам се — успешно…
	— Не съвсем! — отвърна недоволно Дорев. — Мога да му доставя и сега ефикасен заглушител, но голям като тиква… Това не е работа, разбира се. Техническият проблем е много труден и според мен, всички досегашни решения, които знам, не са задоволителни.
	Донев върна визитната картичка. Сега и неговото лице изглеждаше много по-приветливо.
	— Много добре ви разбирам — каза той. — Към Бен Салал вие чувствувате особен афинитет… И много ви се е искало да го задоволите напълно.
	— Това е истината! — кимна Дорев. — Бен Салал е конспиратор от голяма класа… Сигурен съм, че при всички случаи тоя заглушител отлично ще му послужи…
	— Дано е тъй! — въздъхна едва забележимо младият човек.
	— Вие имате набито око… Наистина съжалявам, че не сте имали възможност да го видите лично. Впрочем за него ли дойдохте да ме разпитате? Или искахте да видите що за птица съм аз?…
	— По-скоро второто, макар да не съм ви смятал за никаква птица! — усмихна се Донев. — В края на краищата отсега нататък ще отговарям за секретността и на вашите действия… Така че бях длъжен да се срещна с вас.
	— Само това ли?
	— Не, не само това… Имах и конкретно задължение — да проверя дали сте осигурили достатъчно секретно изпращане на швейцарската мостра…
	— Там е работата, че още не сме я изпратили — отвърна с досада подполковникът. — Вече за втори път КЛМ отказва да я приеме… А между София и Цюрих няма друг самолет…
	— Това е наистина неприятно — измърмори Донев. — Измирски сега там стои на тръни…
	— Не стои на тръни, бъдете спокоен… Той е такава лисица, каквато не сте виждали… Сигурен съм, че ще се справи…
	— Опаковката добра ли е?
	— За това не берете грижа… И е маскирана по най-невинния начин. Но да я занеса на гръб до Цюрих, естествено, не мога…
	— Кой се грижи за експедицията?…
	— Един от моите служители — Даскалов. Последния път са обещали да вземат непременно пратката със следния рейс…
	— Кога е то?
	— Другиден… В понеделник…
	— М-да… Само дано не е прекалено настоявал. Това може да усъмни екипажа…
	— Бъдете спокоен, не е вчерашен… Дойде при нас от МВР — работил е там повече от пет години… И главно — пипето му сече…
	— С други думи — за него да бъдем спокойни?…
	— Не само за него! — каза подполковникът обидено. — Нашата работа е такава, че всички трябва да бъдат сигурни хора… Поне в политическо отношение… А аз имам нос — няма да се излъжа.
	— Познавате ли Измирски?
	— Откакто работим заедно — отвърна Дорев. — Но съм чувал за него и в Брюксел. Френските другари много го ценят и има защо… Той е способен човек и ако имаше справедливост — нямаше да бъде сега фалшив генерал, а истински…
	След малко Донев напускаше пипнешком тъмното стълбище на отдела. По средата на пътя спря безпомощно, за да потърси кибрит в джобовете си, но не намери. Едва пред последната площадка срещу него се зададе човек със запалена клечка в ръце, който уверено бързаше по стълбите. От стремителното движение клечката бързо угасна и последното нещо, което Донев видя, бе едно мургаво лице с хубави остри черти.
	Като излезе навън, слънцето силно блесна в очите му, но от това никак не стана по-светло в мислите му. Най-много го объркваше неочакваната, странна и противоречива личност на Дорев. И неговото собствено отношение към подполковника се люшкаше между откритата симпатия и скритата тревога, между доверието и пълното недоверие към мненията му и към преценките. Безрезервното му отношение към Бен Салал му се струваше явно пресилено и в края на краищата доста субективно. Те се бяха виждали само няколко пъти и младият човек знаеше, че от външни наблюдения е трудно да си съставиш вярно впечатление за кой да е човек. Озадачаваше го и мнението му за Измирски — съвсем противоположно на това, което беше чул от устата на Генчев. И при това всички мнения на Дорев бяха категорични и не допускаха никакво съмнение или противоречие.
	И образът на Бен Салал след тоя разговор бе станал по-ясен и в същото време по-загадъчен. Изглежда, че се потвърждаваше общото мнение за една силна личност, всецяло предадена на делото, на което служеше. Но как можеха да се обяснят неговите интереси към отрови и странни оръжия?… Нима може един истински революционер да си служи с методите на „плаща и кинжала“?… Не се ли криеше тук нещо, което да има отношение към общата загадка?
	Донев взе трамвая до най-близката автомобилна пиаца, след това нае такси.
	— Аерогарата — каза той късо.
	Искаше му се да види все пак сандъка с мострите, да разбере колко съвестен и точен е Дорев в деловата работа. Той задържа таксито и побърза да намери един от сътрудниците, с когото бе работил и друг път. Младият човек го заведе в магазията и му посочи пратката. Дорев не беше го излъгал. Хубавият колет носеше печатите на „Универ“ и знака „чупливо“.
	— Въздушната линия има ли право да откаже транспорта? — запита Донев.
	— Разбира се, ако самолетът е претоварен — кимна младият човек. — Но там е работата, че в петък КЛМ можеше да го вземе… В понеделник бяха молби и увещания, дори аз лично се примолих на коменданта, пък вчера никой от тях не се мярна на летището.
	Донев усети как сърцето му леко ускори биенето си.
	— А вие защо не го натоварихте?
	— Даскалов лично нареди — без него да не се транспортира…
	— И не дойде?… Дори не се обади?…
	— Нямаше го никакъв…
	— В колко тръгна самолетът?
	— В десет без четвърт… Той минава два пъти седмично — понеделник и петък, и в двата дни с едно и също разписание.
	Донев се замисли.
	— Добре! — кимна той. — Ако Даскалов не дойде и в понеделник — лично аз ще експедирам пратката… Но ако се появи — ще го оставиш спокойно да си свърши работата… И за мен нито дума, разбира се…
	Донев побърза да се върне при шофьора, който беше вече загубил търпение да го чака.
	— В МВР — разпореди той.
	За негово щастие Несторов беше в кабинета си. Донев му докладва почти дума по дума своя разговор с Дорев и всичко друго, което се бе случило. Когато най-сетне свърши. Несторов дълго време остана замислен.
	— Не си спомням наш служител на име Даскалов — каза той най-сетне. — Но може да е служил в някое от районните управления или пък в провинцията… Това може да се провери, разбира се…
	— Ще проверя още днес! — кимна Донев.
	— Адресът, който ти е дал Дорев, какъв е?
	— Петер Хаймер, Линденалее 21… Дюселдорф…
	— Това е хубаво! — каза Несторов. — Ще имаме при нужда още една връзка с Бен Салал… И както изглежда — още по-секретна и сигурна… И изобщо днешният ден все пак ни донесе нещичко. Утре е неделя — ще имаш време и да починеш, и да размислиш, пък ще видим в понеделник как ще се развият работите с пратката…
	Веднага след като напусна кабинета на своя шеф, Донев се зае енергично да издири служебното досие на Даскалов. Минаваше два часът, когато най-сетне му го донесоха. Макар да не бе обядвал, младият човек побърза да се залови за него. На пръв поглед нямаше нищо особено в неговата биография. Беше роден в София, завършил софийска гимназия. Известно време работил в низовия апарат на Комсомола, след това бил изтеглен на работа в МВР. От справките личеше, че до момента на неговото уволнение бил добър и съвестен служител. Но причината за уволнението му беше малко странна. Една вечер той бил дежурен заедно с един по-млад колега в окръжното управление на милицията. В дежурната стая влязъл неговият непосредствен началник майор П. Двамата се спречкали по съвсем дребен повод — за годишния отпуск. Съвсем неочаквано Даскалов извадил пистолета си и нанесъл силен удар по главата на майора, който паднал на земята в безсъзнание. Следваха след това протоколите на анкетната комисия и личните показания на Даскалов, който твърдеше навсякъде, че сам не може да си обясни своето поведение. Към анкетата бяха приложени медицински справки. Заключението на лекарската комисия беше, че Даскалов е имал силна нервна преумора и вследствие на това — краткотрайно нервно разстройство. Анкетната комисия препоръчваше да бъде освободен от работа при органите на МВР и да бъде назначен на друга, по-спокойна служба.
	Донев се върна у дома си потиснат. Зад сухите редове на анкетата, зад експертизите и показанията той бе видял и почувствувал истината. Какво можеше да се очаква сега от такъв човек? Всичко — мислеше той с горчивина. — Не само нервите не бяха издържали — сърцето не беше издържало, умът не беше издържал. Навярно и преди това всичко в него е било слабо. Щом през него е минал силният ток, изолацията бързо е изгоряла, показал се е, нажежен до бяло, първичният инстинкт.
	Донев въздъхна тежко и измъкна от рафта на малката библиотека „Пармският манастир“.


	8

	За неделните дни Донев имаше неизменна програма — ходеше в своя истински стар дом. Винаги когато позвъняваше, на устните му се появяваше неволна усмивка — ни щастлива, ни весела, просто усмивка на момче, което след дългата ваканция се връща при своите. Както винаги, вратата отвори майка му, той се наведе, за да го целуне по бузата, и подаде големия плик, който носеше в ръка.
	— Портокали? — попита тя и добави с искрено съжаление. — Що си харчиш парите за глупости… По-хубаво чорапи си купи, останал си с няколко чифта…
	Само майка му знаеше какво той има, защото и досега го переше. Той се опита да я спаси поне от тоя труд, но старата жена така се разсърди, че веднага отстъпи.
	— Татко къде е?
	— Отиде да купи вестници — отвърна майка му с едва забележим тон на недоволство. — Като че ли всеки ден си тука, та сега намери…
	Младият човек се усмихна. Вестници той си купуваше в малката квартална кръчма, където се събираше всяка неделя сутрин със стари приятели. Баща му беше чиновник в пощата, удоволствията му в живота комай привършваха с тия малки неделни срещи.
	— Остави го, моля ти се, на спокойствие — смъмри я доста сериозно синът. — И той е човек, трябва да се срещне с приятели.
	Майка му примигна разтревожено.
	— Знаеш ли какво съм готвила днес? — попита тя бързо, колкото да отмести разговора.
	— Знам — каза той. — Дроб сарма…
	Тя го погледна смаяно.
	— Откъде знаеш?…
	— Нали туй ми е работата — всичко да знам…
	— Работата! — въздъхна тя. — И това ако е работа…
	Много по-късно, докато нагъваше с удоволствие майчината си гозба, някакъв мигновен проблясък мина през ума му, той неволно се плесна по челото.
	— Какво ти е? — погледна го баща му. — Забрави ли нещо?…
	— Да, нещо съвсем просто — измърмори синът.
	Едва сега той се бе досетил какво означава монограмът върху портфейла на Дорев. Това не бе никаква главна буква Ж, както отначало глупаво бе помислил — това бяха просто два съединени френски хаш… Ханибал Химидиен — какво по-просто от това? Навярно алжирецът в знак на признателност му беше направил тоя малък подарък.
	За кожения портфейл той се досети още веднъж, когато вечерта излезе от киното. Но интересно! — тоя път подаръкът съвсем не му се видя така невинен. Бе си спомнил за една книга, която доста отдавна бе чел. На забравения вече герой бяха направили също такъв малък подарък, но след това той бе открил в портфейла няколко едри банкноти. Случай, който може да се нарече класически. Но като поразмисли малко, Донев отхвърли неприятното предположение. Работата беше наистина много сериозна, за да се играе в нея с дребни хитрини.
	Все пак на другия ден сутринта сподели с Несторов своето случайно откритие. И Несторов се намръщи.
	— Не! — каза той късо. — Вижда ми се невероятно…
	След това се усмихна внезапно и запита:
	— Как е службата?… Погаждаш ли се с новия си началник?
	— Той се погажда с мене! — засмя се и младият човек.
	Но в службата го чакаше неприятна изненада. Генчев нахлу сърдито в кабинета му и още от прага се скара.
	— Що за безобразие?… Защо не са изпратени мострите за Цюрих?
	— Доколкото си спомням, за това отговаря Дорев — отвърна младият човек сдържано.
	— Но нали трябваше да проверите?
	— Да, проверих… Дорев ми каза, че КЛМ не е могъл да ги транспортира. Нямали място за излишен багаж…
	— Нямали място!… А вие сливи ли имахте в устата, та не дойдохте да ми кажете…
	Сърдитият директор потегли стремително към вратата, но след това се обърна и каза сухо.
	— Държа вие лично да отидете на аерогарата… И веднага ми докладвайте какво е станало… Преди малко ми се обади Измирски — пяна имаше на устата му…
	След половин час Донев беше на аерогарата. Сътрудникът веднага го забеляза между тълпата от хора, но лицето му си остана безучастно. Донев заобиколи през задния вход и влезе в стаичката му. След малко и сътрудникът дойде при него.
	— Даскалов е тук — каза той. — Навърта се около пратката.
	— Как изглежда?
	— Ще го познаете веднага… Мургав, със сключени вежди… Сакото му е по-светло от панталона…
	Донев наистина го позна веднага — беше младият човек, когото бе срещнал по стълбите на Инженерния отдел. Не биваше да му се мярка много пред очите. Като се върна в стаичката, сътрудникът все още беше там.
	— Говорихте ли нещо с Даскалов?…
	— Разменихме само няколко думи… Каза, че ако и този път не вземат мострите, ще хвърли самолета във въздуха…
	— За петък нищо не му намекнахте?
	— Не, разбира се…
	— Добре!… Искам вие лично да проверите дали КЛМ ще вземе пратката. И изобщо дръжте ме в течение…
	Но не стана нужда да полага повече грижи. В десет без четвърт четиримоторният самолет излетя от пистата с опасния товар на борда си. Донев взе рейса и се върна в града. Секретарката отново тракаше упорито на машината.
	— Полковникът телефонира да отидете веднага при него — каза тя. — По каквото и време да се върнете.
	„Станало е нещо“ — помисли Донев разтревожен. И наистина, щом отвори вратата на Несторов, той веднага зърна неговото загрижено и потъмняло лице.
	— Седни! — каза той. — Как си с немския?
	— Не съм безукорен…
	— Не е страшно… Има и превод… Но виж по-напред вестника… Преди малко го получих…
	Вестникът беше западногерманският „Курир“. На първата му страница беше поместена доста обширна информация, заградена с червен молив. Първото нещо, което Донев зърна, беше разрушена от експлозия лека кола на някаква градска улица. Малко по-долу имаше портрет — хубаво, слабо мъжко лице — решително и енергично. И късите черни мустачки, и овалът на лицето, и къдравата коса веднага му напомниха за арабин. Донев вдигна поглед към заглавието. „Пластична бомба в Дюселдорф“ — гласеше то.
	— Вземи превода — каза Несторов.
	Донев пое листа и нетърпеливо зачете.

	Тази сутрин старият квартал околен Линденалее в Дюселдорф бе разтърсен от силна експлозия. Взривът е бил така мощен, че е изпочупил витрините и стъклата на всички околни сгради. По-смелите граждани, които след малко показали лица през прозорците, видели ужасна и непривична за нашите нрави гледка: една почти разбита от експлозията кола и един полуразкъсан човешки труп върху кормилото.
	Самоличността на убития скоро била установена по документите, които той носел със себе си. Неговото име е Ханибал Хамидиен, френски гражданин от алжирски произход, преподавател по арабски езици в университета в Бон. Няма никакво съмнение, че колата му е била разрушена от пластична бомба.
	За късото време, с което разполагахме, ни беше трудно да се доберем до всички подробности. Но главните обстоятелства са вече известни.
	В събота вечер, между девет и десет часа една лека кола „фолксваген“ с бонски номер е спряла на Линденалее пред главния вход на сградата с номер 17. Никой не е видял кога точно Ханибал Хамидиен е слязъл. И до сега не е установено в коя квартира е бил. Но по всички данни личи, че той е прекарал нощта в някой от околните домове на Линденалее.
	Сутринта в седем без десет портиерът на дом номер 15 Ото Герлах излязъл да прибере сутрешните вестници. Той забелязал, че на около двайсетина крачки срещу него идва мъж на средна възраст, с мустачки, явно не от немски произход. Мъжът държал кожена чанта в едната си ръка и бързал. Без да му обърне повече внимание, портиерът влязъл в сградата. Малко след това се разнесъл ужасен взрив.
	Ото Герлах с положителност твърди, че убитият алжирец е лицето, което той видял да идва към него. Не е трудно да се възстанови това, което портиерът не е видял. Навярно Хамидиен се е качил в колата и се е опитал да я запали. Установено е, че възпламенителят на пластичната бомба е бил свързан с контакта. Мигновено е последвал взрив, който е унищожил и колата, и нейния собственик.
	Нашите читатели ще се запитат, естествено, кой е извършил това ужасно престъпление. Можем да отговорим с чиста съвест — колкото и невероятно да звучи това на пръв поглед, — че автори на атентата са хора от френската терористична организация „Черната ръка“. За това могат да се приведат много доказателства.
	Отдавна е известно на нашата общественост и на нашата полиция, че Ханибал Хамидиен е деен привърженик на Алжирския освободителен фронт. И неговите лекции в бонския университет, и неговите сказки по различни немски градове в близкото минало ясно говорят за неговите убеждения. Нашите собствени сведения отиват по-далече. Никак не е чудно, а даже сигурно е, че Хамидиен е бил един от ръководителите на тайната алжирска организация, натоварена да снабдява с оръжие алжирската армия. От друга страна, инспекторът Бауман от бонската полиция ни заяви, че през последните месеци Ханибал Хамидиен е водил нелегално съществуване и живял в неизвестни квартири, въпреки че не е бил търсен официално от полицията и не е имало никакво искане за неговата екстрадиция. Освен това инспекторът Бауман сподели с представители на пресата, че в близко минало, което той не пожела да уточни, Хамидиен е заминал с фалшив паспорт за България и се е върнал оттам след двуседмичен престой.
	
	Читателите сами могат да свържат тоя факт с нашето вчерашно сензационно съобщение, че български кораб е успял да достави оръжие за алжирската армия.
	Изводите сами се налагат. Навярно „Черната ръка“ отдавна е била в дирите на Ханибал Хамидиен, но не се е осмелявала да предприеме решителни действия срещу него на немска територия. По всичко изглежда, че, вбесени от сполучливата доставка на оръжие за алжирската армия, те са се решили на това ужасно престъпление в един мирен и спокоен немски град.
	Следствието продължава.
	Ние смятаме, че каквито и да са били действията на Ханибал Хамидиен, все пак това са били действия на патриот. И според нас, нищо не може да оправдае дръзките действия на „Черната ръка“ на чужда територия. Това е възмутителен факт, който, надяваме се, нашето правителство няма да остави без последствие.

	Когато Донев остави листовете с превода, цветът на лицето му съвсем се бе изменил.
	— Какво ще кажеш? — запита полковник Несторов.
	— Това е нещо ужасно! — отвърна младият човек с трепкащ глас.
	— Наистина ужасно! — кимна Несторов.
	— Да ви кажа правото — имах тежкото чувство, че няма да го видим повече — каза Донев. — Просто го усещах… В него бяха заключени всички загадки… Страхувам се, че тоя, който е предал „Хемус“ на французите, е предал и Бен Салал… Може би се е страхувал, че Бен Салал ще го разкрие и разобличи пред нас…
	— Тая мисъл е просто страшна — каза Несторов поразен. — Трябва да ти кажа, че и на мене ми мина през ума… Но не ми се иска да вярвам, че и това е направил българин…
	— Сега го вярвам повече от друг път…
	— Обърна ли внимание на улицата?
	— Разбира се! — трепна Донев. — Той е нощувал у Петер Хаймер, на Линденалее 21…
	— А сега да отидем при генерала — каза Несторов. — Ще се наложи навярно да форсираме нашите усилия…
	— Нищо не трябва да форсираме! — възкликна неволно Донев. — Ако искаме да успеем — само здравите нерви ще ни спасят.


	9

	В Цюрих има малък стар хотел в късно викториански стил на име „Крал Джордж“. В него обикновено отсядат богати английски туристи, които си съставят мнение за обстановката по цените и имат твърдо установени предпочитания към английската кухня. Разбира се, освен хубав изглед към езерото и полусурови бифтеци, „Крал Джордж“ може да поднесе на своите гости и някои от най-ценните атрибути на тая отминала цивилизация — кристални огледала, бронзирани мебели, абажури с кадифени ресни и най-вече открити водопроводни тръби по ъглите на стаите, замазани не дотам изкусно с бяла блажна боя. Това е, както се вижда, много спокоен фамилен хотел, в който никога не са ставали никакви произшествия.
	Разбира се, в хотела отсядат не само англичани, но нациите не интересуват особено администрацията. На много по-голямо уважение са титлите и ако в хотела се появи някой третостепенен арабски принц, това е истински празник, тъй като във вестниците ще излезе съобщение, че той е отседнал в „Крал Джордж“. На много по-малко уважение са лордовете, а генералите и професорите — това са съвсем обикновени гости.
	Ресторантът на хотела е много тих, застлан целият с вишневочервен килим. Разбира се, ще видите същите грамадни кристални огледала и същите бронзирани мебели. В стила на цялата обстановка е и престарелият метр д’отел с бели бакенбарди и свежо лице — жива реклама на английската кухня, и превъзходният швейцарски климат. Обикновено той стои край голямото огледало срещу входа, винаги изправен и бодър въпреки преклонната си възраст. И най-разсеяният посетител на ресторанта не може да не забележи съвършения начин, по който ръководи своите келнери — само с поглед и незабележими жестове.
	Но тая сутрин ресторантът беше почти празен и старият човек бе приседнал край сервизната масичка. Имаше само един клиент, който бе заел своето обикновено място в ъгъла. Изглеждаше около петдесетгодишен, с малко нездрав цвят на лицето и проредяла коса. Винаги се хранеше сам, почти не пиеше и изобщо беше един скучен и невзрачен генерал, в чието присъствие може да се седи край сервизната масичка.
	В ресторанта влезе пиколото от асансьора и безшумно се приближи до масата на чужденеца.
	— Господин генерал — каза момчето. — Търсят ви на телефона.
	— Благодаря, сега ще дойда — кимна чужденецът.
	Той остави прибора, избърса със салфетка устните си и бавно стана. Изправен на краката си, той изглеждаше леко прегърбен, походката му бе малко отпусната. Пиколото го чакаше до телефонната кабина, на която бяха дали линия. Чужденецът бръкна в джоба си, извади оттам няколко дребни монети и ги пъхна в ръката му. Пиколото само с един поглед прецени — бакшишът не беше малък. Той се поклони пъргаво, с привично движение затвори вратата на кабинката. Чужденецът вдигна слушалката.
	— Кой, моля?…
	— Вие ли сте, генерале?… На телефона е Висконти…
	— Радвам се да ви чуя, господин Висконти…
	— Навярно си спомняте, господин генерал, че днес е последният срок.
	— Отлично помня, господин Висконти… И се надявам да не ви разочаровам…
	— Надявате се — измърмори недоволно гласът отсреща. — Какво значи това?
	— Бих желал все пак да поговоря с вас лично…
	И понеже отговорът оттатък се позабави, той побърза да каже.
	— Всъщност чудесен повод да изпием по чашка…
	Изглежда, че това реши въпроса.
	— Добре, ще бъда там след половин час — отвърна той.
	Генералът окачи слушалката и бавно се върна на мястото си. Острите думи, които бе отправил сутринта към директора на „Софекспорт“, го бяха успокоили временно, но сега гневът му отново бликна и той дори не усети добре вкуса на превъзходния салам, който му бяха сервирали. Как тъй няма да вземат пратката?… Има най-малко десет сигурни начини да накараш един комендант да вземе дори жив крокодил на борда си.
	След като закуси, Измирски прегледа внимателно листа с питиетата. Висконти, разбира се, щеше да пие своето вечно уиски. Но сам той се колебаеше — за него това питие беше твърде силно с оглед на работата, която му предстоеше. Какво тогава, за да бъде поръчката му и представителна, и не много скъпа. Може би чаша портвайн? Да, това е наистина най-доброто. На всичко отгоре не му бяха дали достатъчно пари, а Висконти надали би помислил да разговаря с него, ако живееше в някой второстепенен хотел.
	Точно след половин час пред хотела спря синя Алфа Ромео и от нея слезе висок, елегантен мъж в сако, което твърде малко се различаваше от цвета на колата. Когато влезе в хотела, между персонала настана малка паника. Всички тук познаваха красивия, мъжествен италианец, син на графско семейство, който имаше много пари и умееше да ги харчи. Той прекоси хола, без да погледне никого, и влезе в ресторанта. Измирски се изправи и любезно му поднесе стол.
	— Знам, много добре знам какво ще ми кажете! — започна Висконти, щом седна край масата. — Че днес разчитате непременно да получите пратката…
	Измирски се усмихна.
	— Изглежда, господин Висконти, че трябваше нещо да ви излъжа, за да ми повярвате…
	Келнерът приближи към масата им, изпълнен с респект и уважение.
	— Аз ще пия чашка портвайн — каза Измирски. — А вие едно уиски?
	— Не, и аз портвайн…
	— Тогава една бутилка няма да ни бъде много, надявам се…
	Висконти кимна, келнерът взе поръчката и се отдалечи с величествената си походка.
	— Слушайте, господин генерал! — започна отново Висконти. — Аз съм продавал оръжие не по четирите, а по осемте краища на света… И ще ви кажа нещо като на колега. Тая работа не си заслужава труда освен в два случая. Първо — ако друг конкурент не може да достави оръжието. И второ — ако оръжието се достави в момент, когато клиентът има от него някаква особена нужда… Само тогава то струва истински пари…
	— Много добре ви разбирам, господин Висконти…
	— Тогава разберете, че като се бавим, всеки ден цената пада…
	— Трябва да се съгласите, че и вие имате известна вина… Нима не познавате моделите, които ви предлагаме?
	— Познавам ги много добре и искам да знам какви боклуци на времето са ви продали немците…
	— Казах ви, че не сме го купували… Това оръжие е трофейно…
	— Искам да го видя… От стомана до стомана и от изработка до изработка има колосална разлика.
	— Тогава най-добре беше да дойдете у нас, в България, и сам да си го изберете…
	— Само това ми липсваше — да почна да търгувам официално с комунистически страни! — възкликна Висконти. — Не, мили генерале, у нас репутацията се добива по други начини…
	Трябваше да млъкнат за момент, понеже се зададе келнерът. След като си отиде, Висконти отново подкачи разговора.
	— Ако и днес мострите не пристигнат, ще трябва да ви огорча, господин генерал… Тогава смятайте, че нашите преговори са приключени… Хубаво оръжие аз мога да купя отвсякъде…
	— Знаете, че никой няма да ви предложи нашите цени…
	— Уви, зная! — вдигна рамене Висконти. — Но зная освен това и нещо друго. При всички други случаи рискът да се компрометирам е много по-малък…
	— Да не спорим повече, господин Висконти — каза Измирски. — Мисля, че спокойно можем да се чукнем за хубавата сделка…
	Един час им беше съвсем достатъчен, за да изпият бутилката. Висконти предложи да прибавят към нея и по чаша уиски, но Измирски любезно отказа.
	— Трябва да отида на летището! — каза той. — Искам да се уверя, че пратката наистина е тръгнала…
	Лицето на Висконти вече беше доста почервеняло от изпитите чашки.
	— Тръгнала е, по дяволите! — едва не изруга той. — Макар и за беля, но е тръгнала!
	Накрая все пак те изпиха по две чаши уиски и това стана причина Измирски да поръча телефонния разговор със София с доста надебелен език.
	
	След четвърт час в телефонната слушалка бръмна гласът на Генчев.
	— Пак ли си ти? — запита той недоволно. — Ще се разориш с тия телефонни разговори!… Да, изпратихме мострите, летят вече… Казвам, че летят… Летят, бе, не разбираш ли…
	Измирски остави слушалката.
	— Летели! — измърмори той с облекчение. — Ще ми побелее съвсем косата от тия хора… Кой ли ме караше да се занимавам на стари години с българска търговия…
	Измирски обядва в едно малко италианско ресторантче, след това побърза да се прибере в хотела. До четири и половина часа имаше достатъчно време да си почине, да поспи дори и съвсем да изтрезнее. Не, не го биваше вече за пиене, пък и никога не е бил силен в тая опасна дисциплина. Той пусна плътно пердетата на стаята, мушна се в леглото, но да заспи, все пак не успя. Нямаше ни страх, ни тревога в душата му, знаеше, че в тая малка и равнодушна цивилизована страна нещата някак ще се уредят и все пак очакването го държеше нащрек. Като полежа така два часа, той стана, изми се и замина на летището.
	Но там го чакаше неприятна изненада. Когато се опита да получи колета, митническият чиновник каза, че трябва да го отворят.
	— На какво основание? — запита възмутен генералът. — Това са търговски мостри…
	— Не спорим, но желаем да ги видим…
	— Но това не е законно! — опита се да спори генералът. — Вие ме поставяте в неравноправно положение…
	— Напълно законно е, господине! — заяви митническият чиновник, без да дава ни най-малък признак на недоволство и нетърпение…
	— Извинете, но в такъв случай ще се посъветвам с нашия търговски представител.
	— Ваше право е!…
	Измирски побърза да се върне в града. Той имаше един адрес, който смяташе, че при всички случаи ще му свърши работа. Генералът се бави там около половин час, след това излезе и пеша се запъти към представителството. Наистина тоя път нямаше къде да бърза.
	Търговският представител бе приключил работния ден и се бе прибрал у дома си. Това увеличи малко разходката, но в хубавия пролетен следобед беше приятно да се походи по улиците. Той знаеше, че няма опасност да не завари търговския представител у дома му — той никъде не ходеше, пестеше като дявол, за да си купи лека кола.
	Генералът го намери със запретнати ръкави в кухнята да вари макарони. Младата жена, която му отвори, навярно бе сметнала, че няма нищо обидно, ако намерят мъжа й в такова положение.
	— Ако искате да минем оттатък — каза представителят, леко зачервен, — но се страхувам, че жена ми…
	— Не, няма нужда, добре ми е тук! — сряза го малко грубо генералът.
	Той седна на едно от кухненските столчета и погледна подозрително към вратата. Мрачният вид на младата жена нищо хубаво не обещаваше.
	— Вие знаете, че съм в търговски преговори с фирмата на Висконти — започна направо генералът.
	Търговският представител унило поклати глава.
	— За съжаление преговорите доста се проточиха, защото се забавиха нашите мостри! — продължи генералът. — Едва днес те пристигнаха на летището. Аз току-що проверих — не стига, че ги забавиха, но са пропуснали една цяла колекция…
	— Никак не се учудвам! — каза представителят. — За изложбата тук пристигнаха едва половината от поръчаните експонати…
	— Точно за тая изложба ми е думата! — зарадва се генералът. — На нея имаше цяла колекция от мостри на патронници за тежки стругове… Бихте ли ми ги дали, за да попълня офертата си за Висконти?…
	— С най-голямо удоволствие! — каза младият човек облекчен. — Ще ми подпишете за това само една разписка…
	— Къде са сега тия мостри?
	— В нашия склад…
	— Чудесно — аз ще се погрижа да ги опаковам… Освен това ще ми дадете колата довечера, за да си взема мострите, които пристигнаха от България…
	— И това не е проблем…
	— Радвам се, че се разбираме! — каза генералът доволен. — И една последна молба — ще ми дадете петстотин долара, които ми са нужни във връзка с моите сделки…
	Търговският представител се намръщи.
	— Нямам това право! — каза той.
	— Имате това право!… Аз нося писмо от Софекспорт, което ви задължава да ми услужите с пари при нужда.
	— Мога ли да го видя? — попита младият човек.
	Измирски извади от портфейла си грижливо сгънатия документ. Търговският представител го прочете внимателно и горчиво въздъхна.
	— Та това е почти целият ми резерв.
	— Не се безпокойте! След два дни се връщам в София и сумата ще бъде веднага възстановена…
	— Какво да правим, щом е нужно! — примири се по необходимост младият човек.
	Генералът се изправи.
	— Вие сте симпатичен момък! — каза той. — Но ви трябват малко повече акъл и хитрост… Иначе някоя от тия чуждестранни акули ще ви продаде за сто долара…
	Генералът побърза да излезе, като остави младия човек в дълбок размисъл какво могат да означават тия думи.
	Същата вечер към десет часа Измирски излезе от ресторанта. Като се увери, че никой не го следи, той взе една кола и отиде с нея до гаража на представителството. Шофьорът вече го чакаше.
	— Качихте ли мострите? — запита генералът.
	— Тъй вярно, другарю генерал.
	Измирски седна до него, колата потегли.
	— Как я карате, другарю генерал? — попита интимно шофьорът, докато фучеше с комбиото по пустите улици. — Май скучничко е тук — не е като във Франция…
	— Наистина не е — усмихна се слабо генералът.
	— Има какво да си купиш — вярно е… Но няма къде да се повеселиш като хората…
	— Може пък да е за хубаво — каза генералът. — Тъкмо ще можеш да спестиш и да си купиш нещичко…
	— А, не — не съм такъв човек! — каза шофьорът убедено.
	Подир час те отново бяха при гаража и с доста голям труд свалиха от комбиото сандъците с мостри. След като всичко беше готово, генералът каза:
	— А сега ще ме закараш до най-близката пиаца за таксита…
	— Където поискате, другарю генерал…
	— Не — дотам ми стига…
	Колата отново тръгна. Генералът се обърна към шофьора и сложи приятелски ръка на рамото му.
	— Слушай, мойто момче, ще забравиш къде сме ходили тая вечер — каза той. — Нито сме се виждали, нито сме се чували…
	— Бъдете спокоен, другарю генерал… Не съм вчерашен…
	Измирски слезе от комбиото малко преди да стигнат до пиацата и нае такси.
	— В „Риц“! — каза той късо.
	Но наистина нямаше представа, че ще пътува така дълго — сякаш не отиваха в един от нощните клубове, а в Женева. Когато най-после таксито спря, той се видя в някакъв хубав парк, който силно ухаеше на бор и цъфнали липи. Точно пред него, пламнал от светлините на неона, се виждаше входът на нощното заведение. Измирски плати и бавно изкачи трите стъпала. Портиер в елегантна униформа побърза да му отвори вратата. И все пак доста трудничко беше да се нарече лицето му приветливо.
	— Чака ме господин Висконти! — каза небрежно Измирски.
	Портиерът мигновено смени изражението си.
	— Заповядайте, господин генерал…
	Той го заведе до вътрешния вход и предаде на един келнер. Докато минаваше край масите, Измирски разбра защо така сдържано бе посрещнат на входа. Единствен той бе в тъмен вечерен костюм — всички други бяха във фракове и смокинги. Висконти бе седнал на една уединена масичка — великолепен, ухаещ на сила и здраве в смокинга и ослепително белия си нагръдник. В неговата белота той едва съзря малката красива негърка, която замислено смучеше през сламка някакъв коктейл. Като го забеляза, Висконти се усмихна и стана да му направи място.
	— Да или не? — попита той късо.
	— Разбира се, да — отвърна спокойно Измирски.
	— Тогава можем с чиста съвест да се повеселим тая вечер! — каза Висконти в отлично разположение на духа.
	Малката красива негърка стана от мястото си и с гъвкава походка се запъти нанякъде.
	— Кога ще сключим договора?
	— Елате утре — отвърна Висконти. — У дома най-добре… Мисля, че след една хубава вечер, единайсет часа ще е най-подходящото време…
	— Нямам възражения — отвърна Измирски.
	След малко негърката се появи на стъкления дансинг — така изящна и гъвкава в своя почти невидим костюм, че цялата зала притаи дъх.


	10

	Измирски мъчно можеше да си представи, че ще закъснее за такава важна среща и все пак закъсня. Таксито летеше с главоломна скорост и само червените светлини спираха тук-там неговия бяг. Сега единствената надежда на генерала беше, че след такава вечер и Висконти няма да бъде съвсем в ред. Сам той се чувствуваше отвратително. Главата го болеше така, както никога не бе го боляла, спазми свиваха стомаха му. В бързината не успя да вземе дори един аспирин и сега се надяваше Висконти да му направи тая милост. Дано само го чака, дано не е отишъл някъде. Не, невъзможно — утешаваше се той. — Висконти не е глупак и никога няма да изпусне такава изгодна сделка. И освен това той още снощи като че ли бе изказал някакво съмнение дали генералът ще се събуди навреме и предлагаше друг час.
	Сега таксито се движеше из едно от най-красивите предградия на града. Вече нямаше обикновени къщи, красивите вили едва се виждаха зад оградите, потънали в зеленина и цъфнали храсти. Никакви хора не се мяркаха по пустите тротоари, само леките коли фучаха на двете посоки по излъскания асфалт. Едва когато наближиха вилата на Висконти, той съзря две възрастни дами, които водеха на кожени ремъци две уродливи кучета.
	Внезапно се случи нещо, което в първия миг Измирски не разбра какво е. Изведнъж му се стори, че лети, и то по-бързо от самата кола. Таксито като че ли изоставаше, а той летеше напред към стъклото, като правеше отчаяни опити да се залови за нещо. Чу се писклив вой — навярно свистенето на спирачките, колата внезапно спря. Точно в тоя миг и Измирски дрънна главата си в командното табло. Една ръка му помогна да се изправи и докато още се мъчеше да се ориентира в посоките, той чу сърдития глас на шофьора, който ругаеше някого. Най-после Измирски се озова на старото си място и погледна през предното стъкло. Една лека кола излезе от напречната алея и без повече да обръща внимание на презряното такси, направи ляв завой и се вля в пътя. Само за съвсем кратък миг Измирски видя лицето на мъжа, който шофираше — светло, солидно лице на спортист, рано загоряло на слънцето. Той само чу как непознатият силно форсира колата, която просто литна и се загуби от погледа им.
	— Какво стана? — запита Измирски.
	Шофьорът обърна към него възмутеното си лице.
	— Напълно невменяем! — каза той сърдито. — Излиза на главен път, без дори за миг да спре на стопа… Добре че разбрах навреме колко му е умът…
	— Какво може човек да чака от любители…
	— Тъй е, господине! — отвърна с признателност шофьорът. — За нас това е прехрана, за тях гъдел на нервите…
	— Мисля, че трябва да намалите… Пристигаме вече…
	Таксито спря, Измирски плати и излезе. Силното слънце веднага го удари в лицето, куха, кънтяща болка звънна в главата му. Вилата на Висконти не се виждаше от пътя — отделяше я масивна ограда, цялата потънала в пълзящи растения. Хубава врата от черно вито желязо позволяваше да се види поне началото на алеята. Миналия път вратата беше заключена — дали сега в негова чест Висконти не бе я оставил отворена? Не — пак беше заключена — навиците са си навици. Измирски позвъня, след това извади носната кърпа, избърса лицето си, пристегна малко вратовръзката и търпеливо зачака. Беше единадесет и половина — все пак едно прилично закъснение.
	Не стана нужда да чака дълго. Скоро по сенчестата алея се появи старият служител с ключ в ръка. Лицето му бе усмихнато и приветливо. Той отключи вратата и пропусна Измирски край себе си.
	— Тука ли е господин Висконти?
	— Тука е… Допреди малко беше в кабинета си. Като разбра, че ще закъснеете — отиде на басейна.
	Измирски си отдъхна. Старият служител го поведе по алеята край цъфналите олеандри.
	— Ако искате и вие да се освежите — там има всичко, каквото е нужно.
	— А, не — благодаря! — поклати енергично глава Измирски.
	Прислужникът тънко се усмихна, сякаш искаше да каже, че много добре разбира каква е работата. Бяха стигнали вече до вилата — с грамадно монолитно стъкло вместо предна стена на приземния етаж.
	— Пътят за басейна е оттук! — посочи прислужникът. — Господин Висконти каза да отидете при него.
	Измирски кимна и тръгна по пътечката. След петдесетина крачки декоративните храсти оредяха и той видя синия квадрат на басейна. На дървената скара лежеше Висконти и се печеше на слънцето. Макар да го болеше все тъй силно главата, Измирски се постара да изобрази на лицето си приветлива усмивка.
	— Добър ден, господин Висконти! — обади се той с насилено бодър глас.
	Висконти не повдигна глава. „Сигурно е заспал!“ — помисли Измирски. Той се изкашля шумно, след това доста високо извика.
	— Добър ден, господин Висконти!
	Отново не последва никакъв отговор, Висконти не помръдваше. Доста озадачен, Измирски приближи и го побутна по рамото. Когато се изправи, лицето му бе леко пребледняло.
	Висконти беше мъртъв.
	Измирски отново се наведе над него. Устата му беше отворена, мъчителна гримаса бе изкривила лицето му. В дясната си ръка той стискаше нещо, което приличаше на стрела, малко по-голяма от един неподострен молив. С тая детска играчка ли е бил убит?… Съвсем нелепо — освен ако…
	Но нямаше време за догадки и предположения. С бързи крачки Измирски се върна във вилата и влезе в хола. Старият прислужник беше там — нареждаше върху малка кръгла масичка прибори за закуската. Той се обърна, видя пребледнялото лице на Измирски и учудено запита:
	— Какво има, господине?
	— Вашият господар е мъртъв! — каза Измирски. — Веднага трябва да предупредите полицията…
	Прислужникът изправи мъчително бавно стария си гръб. Очите му бяха някак животински изплашени.
	— Мъртъв? — попита той. — Къде е сега?
	— При басейна… Но после ще го видите — сега извикайте полицията…
	Като тътреше краката си, прислужникът тръгна към едно от крилата на хола. Измирски бързо, се огледа. Както очакваше, в една от стените на хола имаше грамадна красива камина. Нямаше време за губене. Той извади проектодоговора, пъхна го в камината и драсна клечка кибрит. Докато хартията още гореше, той дочу уплашения глас на прислужника, който разговаряше с полицията. След малко прислужникът влезе в хола. Хартията бе догоряла, но все още стоеше накуп.
	— Можете да го видите… Той е край басейна… Но недейте го пипа…
	Прислужникът като бездушен автомат се понесе към изхода. Измирски разби с ръжена останките от хартията и ги смеси с останалата пепел.
	След пет минути някъде в задните помещения тревожно зазвъня външният звънец. Прислужникът още не се бе върнал. Измирски стана от мястото си и бързо се запъти към алеята. Пред външната врата се бяха струпали цивилни и униформени полицаи.
	— Прислужника го няма — обади се мрачно Измирски. — Нима не можете сами да си отворите?
	След малко полицейската група нахлу в алеята. Цивилен мъж с леко прошарена коса приближи до Измирски.
	— А вие кой сте?
	— Аз намерих трупа — каза Измирски. — И алармирах прислужника…
	— Заведете ни бързо…
	След малко те бяха при басейна. Клекнал на колене пред трупа, старият прислужник беззвучно плачеше.
	Полицаите веднага се заловиха за работа. Засвятка магнезият, зашумяха рулетки. Лекарят, който се бе навел над трупа, каза замислено:
	— Без съмнение — „кураре“…
	— Кураре? — възкликна учудено мъжът с посивялата коса.
	— Не може да бъде друго…
	Внезапно мъжът с посивялата коса вдигна глава към Измирски, погледите им се срещнаха.
	— Елате с мен, господине — каза любезно полицаят.
	Те отидоха в хола на вилата. Полицаят извади бележника си.
	— Кажете ми най-напред името си. След това разкажете всичко, което знаете.
	— Моля! — кимна Измирски.
	Той наистина добросъвестно разказа всичко, което знаеше, без да спомене, разбира се, от какъв характер е била търговската сделка. Полицаят зададе още няколко въпроса, после каза замислено.
	— Боя се, че трябва да дойдете с мен в префектурата… Ще са ни необходими вашите писмени показания.
	— Щом е необходимо! — вдигна с досада рамене Измирски.
	След четвърт час той вече пътуваше за префектурата. Най-напред го оставиха да чака в някаква стаичка, след това полицаят отново излезе.
	— Съжалявам много… Трябва да останете още няколко часа, докато установим вашата самоличност…
	Полицаят със сивата коса изчезна, след малко се яви солиден полисмен и каза мрачно:
	— Вървете след мен…
	— Къде да вървя? — попита сухо Измирски.
	— Не можете да останете тук.
	Измирски се намръщи, но тръгна след полицая. Едва когато зад гърба му щракна вратата на ареста, той разбра, че ще трябва да се бори с по-сериозни неприятности, отколкото първоначално бе смятал. Нищо — може би тъй е по-добре. Поне ще има време да обмисли всичко с най-големи подробности.
	До четири часа още не бяха го извикали. Като разсъди, че това минава границите на всяка обикновена формалност, той се изправи пред вратата на ареста и започна да бумка силно с юмруци по нея. След малко пред ареста се появи едрият полицай, който го бе довел тук. Без да бъде достатъчно сърдит, Измирски добавъчно изтърси още няколко ритници върху вратата.
	— Веднага ме заведете при вашия началник! — изкрещя той. — Чувате ли какво ви казвам?…
	Полицаят изчезна и след малко отново се появи, тоя път с по-учтиво изражение на месестото си лице. Той отключи вратата и каза късо:
	— Елате с мен…
	Въведоха го в хубав кабинет. Зад бюрото седеше не млад човек в цивилен костюм и го гледаше с нетрепкащ поглед. Полицаят със сивата коса бе седнал встрани от бюрото.
	— Какво означава това, господин комисар? — запита рязко Измирски. — С какво право арестувате един чужденец, който няма никаква друга вина, освен че ви е направил услуга?
	— Не се горещете толкова много, господин Измирски — каза сухо комисарят. — В края на краищата вие сте единственият човек, който е бил намерен край трупа.
	— Който е намерил трупа, господин комисар! — отвърна гневно Измирски. — Вие отлично знаете това… И не се опитвайте да ме шантажирате. Убиецът не е слязъл с хеликоптер в парка на вилата, вие непременно сте намерили някакви следи от него.
	Това наистина беше така — Измирски съвсем точно бе улучил истината.
	— Най-близко до трупа са вашите следи…
	Измирски го изгледа със съжаление.
	— Не искам да вярвам, че говорите сериозно, господин комисар — каза той. — Вие знаете моите показания, тях може да потвърди и прислужникът. Какво искате да кажете — че съм дошъл специално да боцна с тая игличка покойника, с когото се готвех да направя една отлична сделка? А откъде ще знам аз, че ще се намира гол при басейна? Ние имахме среща в единайсет часа, за да водим преговори. Ако предната вечер не ми беше поръчал коктейли, с които не съм свикнал, щях да дойда на срещата съвсем навреме и той сега щеше да бъде жив. И освен това смятате ли за възможно да го приближа, без да ме усети, и да го бодна със стрелата? Това са глупости. Стрелата навярно е изстреляна от човек, който е бил скрит наблизо — предполагам в околните храсти. Ако не сте намерили досега никакви следи от него — вие ще бъдете навярно най-късогледият комисар на всички федерални кантони.
	Комисарят се намръщи.
	— Кажете ми — изгорихте ли нещо в камината?
	— Да, изгорих! — отвърна веднага Измирски. — И какво от това?
	Искра на учудване блесна в погледа на комисаря. Навярно той бе очаквал, че Измирски ще откаже категорично.
	— Какво изгорихте?
	— Хм!… Изгорих проектодоговора, който бях приготвил предварително, за да го подпишат и двете страни…
	— А защо?
	— Защото, господин комисар, в него се съдържаха данни за сделката, които аз смятам, че са държавна тайна.
	— Вие сте искали да му продадете оръжие?
	— Не, да купя оръжие… Исках да купя леко оръжие и някои специални съоръжения за нашата милиция и за органите по контрола на автомобилното движение… От наша страна ние щяхме да доставим машини и машинни части…
	— Какво съдържа колетът, получен на ваше име?
	— Предполагам, че вече сте го проверили…
	— Не си служим с такива методи, господине! — каза сърдито комисарят. — Ще го отворим във ваше присъствие…
	— И ще намерите в него мостри от машинни части…
	Комисарят и полицаят с прошарените коси се спогледаха.
	— Напишете вашите показания! — каза комисарят. — След това ще ви освободим…
	Към седем часа вечерта Измирски напусна префектурата.


	11

	Донев мъчно можеше да си представи, че смъртта на един непознат човек може да му направи такова неотразимо впечатление. Струваше му се, че е умрял близък приятел, който е отнесъл в гроба си и нещо от самия него — общи спомени, общи цели, обща съдба. Това чувство го потискаше. Той често гледаше снимката в „Курир“, мъчеше се да проникне зад чертите на това непознато лице. На пръв поглед то като че ли не беше дори приятно. Острите грубички черти, свитата устна, мустачките му придаваха неприветлив вид. Но погледът беше дълбок и силен и при по-внимателно наблюдение не беше трудно да се открие страстен и мъжествен характер. На такъв човек можеше да се разчита, безспорно. Такива хора никога не се отклоняваха от избрания път, преследваха неумолимо своите цели. Донев чувствуваше инстинктивно, че не би желал да има такъв неприятел в живота си. Такъв неприятел би бил кошмарен. Нищо не би могло да те спаси от него, освен самата смърт може би.
	Това хвърляше все пак някаква светлина върху неговото жестоко убийство.
	Преди да отиде в хотел „Балкан“, Донев грижливо пъхна в портфейла си изрезката от „Курир“. Свечеряваше се, улиците на града бяха пълни с хора. В такива топли пролетни вечери, изпълнени с неудържим живот, дори престарелите бабички се измъкваха от своите тъмни кьошета, обзети от желание да почувствуват с все сила пролетта, която може би за тях ще бъде последна. Тълпата шумеше жива като река около него, но младият майор се чувствуваше тъжен. Чуждата смърт беше минала като мразовит полъх през душата му и той все още не можеше да се съвземе. Всички тия хора, които бързаха в привечерния час към театрите и кината, към магазините и ресторантите, мислеха за живота, а той трябваше да мисли за смъртта и да разгадава нейните ходове. Това не беше приятно занимание в такава чудесна пролетна вечер.
	Той намери Спиридонов в неговия малък, уютен кабинет. Двамата се познаваха добре, не един път бяха водили дълги разговори, така че не му беше никак трудно да започне направо.
	— Слушай, Спиридонов, спомняш ли си един ваш клиент, чужденец, на име Халил Хамидиен…
	Старши администраторът се замисли само за миг:
	— Да, разбира се… Един алжирец, струва ми се…
	Донев затаи в себе си учудването.
	— Алжирец? — запита той. — Защо алжирец?… Той беше с немски паспорт…
	— Е, да — наистина — измърмори Спиридонов. — Но аз вече имам дълга практика, другарю Донев… От пръв поглед различавам нациите…
	— Да кажеш арабин — разбирам… Но защо алжирец?…
	Спиридонов мълчеше затруднен.
	— За мен това е важно, Спиридонов… Опитай се да си спомниш…
	— Не знам! — въздъхна администраторът. — Може да ми е казал някой. Но сега не си спомням… Във всеки случай знаех, че е алжирец, пък и приличаше на такъв.
	Донев извади изрезката на „Курир“.
	— Припомни си добре, Спиридонов… За тоя човек ли става дума?
	Администраторът се взря в снимката, но бързият му поглед обхвана и заглавието.
	— Значи… — започна той смутено.
	— Да! — кимна Донев. — Това е неприятният факт. Но за тоя човек ли става дума…
	— Разбира се… Това е Халил Хамидиен…
	— Сигурен ли си…
	— Напълно сигурен… Освен ако има и някой брат — близнак…
	Донев се замисли.
	— Разкажи ми нещо за него — каза той.
	— Какво да ви кажа, другарю Донев — нищо особено… Хубав мъж, добре облечен… И сериозен, даже малко мрачен ми се видя… Но си замина в много добро настроение, спомням си, че даде хубав бакшиш на портиера.
	— А на тебе? — усмихна се Донев.
	— Е, няма да скрия, на мен ми подари бутилка много хубав френски коняк…
	— Спомняш ли си да се е срещал тук с някакви хора?
	Спиридонов се замисли.
	— Отдавна беше… Вече не си спомням — каза той.
	Донев бръкна в джоба си и извади три снимки. Бяха снимките на Измирски, Генчев и Дорев.
	— Да се е срещал с някой от тия хора? — запита той.
	Спиридонов ги погледна внимателно.
	— Това е директорът на Софекспорт — каза той, като посочи една от снимките. — Мисля, че се казваше Генчев…
	— Да, Генчев…
	— Той е идвал няколко пъти при Хамидиен… Обикновено отиваха в ресторанта… Но веднъж ги видях да разговарят във фоайето и дори се поскараха, струва ми се.
	Донев наостри уши.
	— Как разбираш това — поскараха се?
	— По-скоро Хамидиен повдигна тона… А Генчев се мъчеше да го успокои…
	— А другите двама?
	— Не си спомням да съм ги виждал — каза Спиридонов. — И изобщо не ги познавам… Но най-добре е да поговориш с бай Паскал и с бармана. Спомням си, че Хамидиен се отбиваше често в бара…
	— Бай Янко ли е там?
	— Да, той е…
	Донев и без друго беше предвидил да се срещне и с двамата. След малко той слезе в ресторанта и намери там салонния директор, вече готов на поста си. С едрата си побеляла глава и сурово войнишко лице старият келнер приличаше повече на английски генерал от колониите, който, изправен до вратата, чака гости в своята резиденция.
	Но разговорът с бай Паскал не му донесе почти нищо. Той си спомняше Хамидиен. Чужденецът идвал обикновено сам, хранел се скромно, почти не пиел, ако не се смята бирата. Два пъти бил с Генчев и тогава директорът на Софекспорт платил сметката — срещу разписки, разбира се, които били осребрени в дирекцията.
	— Ах, да! — досети се внезапно Паскал. — Веднъж обядва с момиче… Беше наистина много хубаво момиче, добре облечено и възпитано…
	— Познаваш ли го?
	— Не, не го познавам — поклати глава Паскал. — Но не ми се видя от тия, които се лепят за чужденци…
	— Да си обърнал внимание на какъв език говореха?
	— Струва ми се, на френски… Да, на френски — потвърди той със сигурност.
	— Може би е била чужденка?
	— Не, българка беше… Тогава аз им сервирах, тя си поръча нещо на български…
	Това беше всичко, което Донев научи от Паскал. Той погледна часовника си — беше още съвсем рано. Може би бай Янко не бе отворил бара.
	Но за негово щастие барът беше отворен, бай Янко, застанал прав зад тезгяха, грижливо проверяваше касата си. В салончето нямаше още никакви посетители, само боксът светеше като жив в ъгъла със зелените си светлини. Бай Янко го погледна бегло, унесен в сметките си. Донев приседна на едно от високите столчета съвсем близо до него.
	— Една оранжада, бай Янко…
	— Сега — отвърна барманът, без да вдига поглед от касата.
	Едва когато му поднесе портокаловия сок, бай Янко се усмихна и каза свойски:
	— Думай сега какво те носи при мен…
	Донев му показа портрета на Хамидиен. Барманът си го припомни веднага — да, идвал често, почти всяка вечер, особено преди да замине. Бил сериозен човек, пиел по едно, най-много по две уиски. Но затова пък компанията му пиела и заради него.
	— Каква компания? — вдигна вежди Донев.
	— Даскалов сигурно го знаеш — отвърна барманът. — Работеше в МВР, но сега не ми се вярва — доста се пропи… Пък и не пие вече какво да е, не пада по-долу от уиски… Разбира се, арабинът плащаше сметките, и то в чужда валута.
	— Отде знаеш, че е арабин?
	— То си личи! — отвърна невъзмутимо барманът.
	— Ти каза — компания?
	— Е, да — Моника беше с него…
	— Коя Моника?
	— Как да ти кажа — момиче някакво, постоянно се мотае с чужденци. Ама не може да не я знаеш — аз си мислех, че работи за вас…
	Донев се понамръщи.
	— Не работим с кого да е! — каза той сухо. — Беше тая работа…
	— Не, ти пък какво си помисли?… Съвсем прилично момиче е, добре облечено и сигурно от добро семейство…
	— Хубава?
	— Фино момиче! — поклати живо глава барманът и изражението му говореше повече и от думите.
	— Но пийва добре, така ли? — попита Донев със съмнение.
	— Което е право — пийва си — съгласи се барманът. — Но не е нахална като оня тип… Той дори не чака да му поръчат, сам си поръчва… Моника на два пъти му прави сериозна бележка — на български. „Не ставай нахален“ — точно тъй му каза и тя. И беше право момичето…
	— В една компания ли са с Даскалов?
	— Какво да ти кажа?… Май не бях ги виждал преди това заедно… Не, тя е от по-друг калибър момиче. Една вечер изпиха по шест двойни уиски. Даскалов просто се сплеска на масата — не може да си повдигне главата. А на Моника — нищо. Стана момичето от масата и си отиде, сякаш е пило само оранжади…
	— Изобщо — жена цистерна! — измърмори Донев.
	Барманът се засмя.
	— Младото поколение си го бива — каза той.
	— Предполагам, Хамидиен не е черпел Даскалов за черните му очи…
	— Мислиш, че е лапнал по момичето?… Възможно е… Но не му личеше, държеше се много възпитано… Освен това Моника си отиваше винаги сама.
	Донев отпи замислено от чашата си.
	— Оттогава идвала ли е в бара?
	— Разбира се… През вечер, през две е тука… Най-хубаво — иди да вечеряш в ресторанта… Ако дойдеш към десет — може да я намериш.
	Донев погледна часовника си. Перспективата да вечеря сам не беше много приятна, но нямаше друг изход. Освен това той чувствуваше, че трябва да остане сам, да поразмисли. Официалният салон, в който обикновено се хранеха чужденците, беше полупразен. Само няколко възрастни мъже, пръснати по масите, съсредоточено дъвчеха своите турнеда и бифтеци. Донев зае една съвсем странична маса с надеждата, че няма да му обърнат внимание, но бай Паскал веднага се появи пред него.
	— Забравих да ти кажа — заговори той с нисък глас. — Като дойде оная вечер с момичето, донесе една голяма бяла риба… Чудесно парче — повече от килограм… Направих им едно суфле — да си изядеш пръстите…
	— Ако направиш и на мен нещо такова — ще разбера, че наистина си ми приятел! — усмихна се Донев.
	Бай Паскал се почеса.
	— Няма го в листа — каза той. — Но ще ти отделя…
	— Какво значи туй — ще ми отделиш?
	— Само едно те моля — повече да не разпитваш…
	Суфлето наистина беше превъзходно. Едва когато стигна до шницела, мислите му неусетно се върнаха към това, което тая вечер бе научил. За пръв път, откакто се бе заел с това дело, му се струваше, че се е приближил към някаква истина. За втори път Даскалов се изпречваше на пътя му. Появяваше се най-сетне неизбежната жена. Играеше ли самата тя някаква роля в тая тъмна история или беше просто една случайна фигура?… Засега мъчно можеше да се съди. Някъде зад гърба на двамата като че ли надничаше лицето на Генчев. Каква разправия би могъл да има той с Бен Салал?… Какво би могло да извади от търпение тоя възпитан и сдържан алжирец?… Кой е запознал Моника с Бен Салал и с каква цел?… Струваше му се, че ако види момичето, ще може да си състави много по-вярна представа.
	Донев вечеря колкото се може по-бавно, дори изпи чаша бяло вино и въпреки това, когато погледна за последен път часовника си, все още нямаше десет часа. Той въздъхна, плати и отново отиде в бара. Отде да знае — може би пък момичето да отиде там тая вечер по-рано.
	Но барът беше така празен, както и първия път. Той седна край една от ъгловите маси, заслушан в плътния глас на Едит Пиаф, който идваше от бокса. Всъщност защо непременно трябва да смята, че си губи тук времето?… Какво толкова хубаво го чака в неговата самотна стаичка! Тука е тихо и спокойно, приятно бръмчи музиката и макар да няма никакви хора, все пак чувствуваш, че не си сам.
	— Ще пиеш ли нещо? — обади се барманът.
	— Ами — един джин фис, да речем… Но с по-малко джин.
	— Може и оранжада…
	— Не, джин…
	Влязоха двама чужденци и седнаха на високите столчета край бара. След малко влезе и една възрастна, елегантна жена с висока фризура в неопределен син цвят и си поръча уиски. Хладният й поглед леко опипа мъжете и се застоя по-дълго върху младия човек, който седеше замислен в ъгъла. Лицето й смени бързо своето скучаещо изражение, но онзи остана видимо индиферентен. Тя се намръщи едва забележимо и преметна крак върху крак. Рискът не беше много голям — в такъв фин чорап всеки крак има някакви шансове да изглежда хубав.
	Към десет и половина часа в бара влезе група от четирима души. Бяха две млади жени и двама мургави, елегантни мъже, навярно сирийци или ливанци, ако се съдеше по лицата им и по хубавия френски език, на който говореха. И двамата бяха пийнали, изглеждаха весели и доволни от компанията си. Нямаше никаква причина да бъдат недоволни — и двете момичета бяха много хубави. Погледът мъчно можеше да направи избор между двете, макар да бяха съвсем различни. Едната беше съвсем светла, другата почти мургава, но и двете, бяха високи и стройни, дори доста височки за своите ориенталски кавалери.
	Донев инстинктивно усети дългия, предупредителен поглед на бармана… След малко бай Янко дойде при масата му и остави върху нея чаша джин фис.
	— Светлата — каза той едва чуто.
	Компанията беше насядала край една от масите, двамата мъже се смееха така, че едва ли не се виждаха сливиците им. Донев неволно се понамръщи. И двете момичета изглежда малко се смущаваха от тоя препален смях, защото погледите им станаха неспокойни. Донев усети как Моника го погледна само за миг, после се наведе към кавалера си и нещо тихо му каза:
	— Защо? — вдигна вежди чужденецът. — Нали тук всички ни казват, че трябва да се чувствуваме като у дома си…
	— И у дома си човек не бива да се смее така шумно! — отвърна недоволно момичето.
	Донев я погледна с повишен интерес. Имаше много нежен профил, с малко, леко вирнато носле. Особено хубави бяха очите й — гълъбовосиви, спокойни и умни. Изобщо целият й вид бе спокоен и сдържан, никак не приличаше на ония празни момичета, които скитат с чужденци по големите заведения от снобизъм или за някой дребен подарък. Колкото и да се взираше, той не можеше да открие никакъв грим по лицето й, освен може би съвсем малко бледо червило на устните.
	Момичето изглежда почувствува, че го наблюдават, и отново погледна към него. Сега погледът й беше съвсем спокоен, даже равнодушен. Донев усети, че някаква неприятна тръпка мина през сърцето му. Да, наистина, съвсем равнодушен беше тоя поглед и дори малко пренебрежителен. Сам той нямаше особено високо мнение за външността си, но когато прочетеш това в погледа на едно хубаво момиче — винаги малко боли. И по дяволите — той наистина се бе зазяпал много повече, отколкото неговият професионален интерес изискваше. Трябваше да бъде малко по-внимателен, не — доста по-внимателен. Един човек, който е дошъл да върши работа, не може да бъде хапльо.
	— Барманът тъкмо минаваше край масата му.
	— Бай Янко, още един — каза той тихо.
	Не беше усетил кога е изпил прежния. Барманът го погледна любопитно.
	— С малко джин?
	— Не, обикновен…
	Боксът отново засвири, двамата чужденци станаха да танцуват. Донев забеляза, че момичето танцуваше с удоволствие, сега лицето й бе много по-приветливо, сивите очи сякаш искряха. Той се мъчеше да не я гледа и все пак не можеше да откъсне очите си от малкото вирнато носле.
	След третата чаша Донев неочаквано се развесели. Сега полилеят сякаш по-силно блестеше, живи и силни достигаха до него звуците на мелодията. Струваше му се, че и сам той е по-млад, по-безгрижен, по-лекомислен може би — да, наистина лекомислен. Чувствуваше, че е готов да стои тук до разсъмване, стига да не бъде сам, стига да не спре музиката.
	— Бай Янко, още един джин — каза той, засрамен от себе си.
	Но след четвъртия джин изведнъж му стана тъжно. Не разбираше защо стана точно така, но светлината като че ли побледня и той загуби интерес към всичко, което ставаше около него. От здрачината на спомените бавно изплува суровото лице на мъртвия. Струваше му се, че сега го разбира много повече, почти осезаемо, защото, без да иска, се бе докоснал до едно от чувствата му. Можеше да си го представи как е стоял срещу тия сиви очи мълчалив и неспокоен. Усещаше горчивината му, съжалението му, цялата му силна вътрешна природа — така неочаквано разколебана и раздвоена. Чувствуваше мислите му. Разбираше колко силно е блестяла в очите му целта, която го бе отвела от тоя град без нито един ден закъснение.
	Навярно е заспивал много трудно горе в стаята си, сам — мислеше младежът. — Навярно е стоял с часове край тъмния прозорец. Навярно си е спомнял сухата гореща земя на своята родина — земя напукана и жадна, поливана само от кръвта на децата й. Навярно е мислил и за тая непозната, красива земя и за нейните хора. Какво ли мнение е имал за Даскалов, как е могъл да го търпи до себе си?
	Той трепна — някакво движение бе настанало на масата, която вече не наблюдаваше. Да, съвсем ясно — двете момичета искаха да си ходят, двамата чужденци се мъчеха да ги задържат. Най-сетне ядосани, мъжете ги оставиха да излязат от бара самички. Донев стана от мястото си, приближи до барчето и остави върху масата една едра банкнота.
	— Чакай да ти върна — подвикна му разтревожен барманът.
	— Утре! — кимна младият човек.
	Двамата чужденци седяха с кисели лица край масата си. На изхода му препречи пътя голяма пийнала компания. Той я изчака и бързо излезе във фоайето. Навън беше съвсем безлюдно, спокойно и мъртво светеха големите полилеи. От двете момичета нямаше нито следа. Без да държи повече сметка за каквато и да е предпазливост, той се втурна към улицата. Двете момичета бяха пред хотела и разговаряха като хора, които всеки миг ще се разделят. Той бе взел вече решението, макар да не бе съвсем сигурен в себе си, че то е най-правилното. Не можеше повече да тъпче на едно място, трябваше да се търси някакъв изход.
	Двете момичета се разделиха, Моника тръгна към пиацата за таксита, която се намираше пред хотела. Донев я изчака и възпитано повдигна шапката си.
	— Извинете, трябва да поговоря с вас — каза той.
	Искаше му се да прибави и „другарке“, но думата просто заседна на гърлото му. Момичето спря и го погледна сърдито.
	— Не е час за разговори — отвърна тя сухо.
	— Служебно, за съжаление.
	Той показа картата си, момичето я погледна едва-едва. Донев ясно забеляза как нежният й профил само за миг сякаш се вкамени.
	— Извинете, но наистина рискувам прекалено да закъснея…
	— Докато стигнем до следната пиаца — мисля ще се разберем — отвърна той.
	Тя все още се колебаеше.
	— В края на краищата така е по-изгодно за вас, отколкото да ви викам официално в кабинета си.
	— Добре! — каза тя сухо.
	Двамата обърнаха гръб на пиацата и се запътиха към центъра на града. Нощта бе много топла и тиха, истинска пролетна нощ. Хубав, нежен парфюм се излъчваше от момичето, което крачеше намръщено до него. За пръв път му се случваше да се прибира така късно нощем, с такова хубаво момиче до себе си.
	— Е, говорете! — каза тя сухо.
	Младият човек едва доловимо въздъхна, но тя усети това, лека искрица на учудване светна в погледа й.
	— Там е работата, че се чудя откъде да започна — отвърна той. — Струва ми се, че първата новина ще бъде горчива за вас. Вие познавате Хамидиен, нали?
	— Да, познавам го — кимна момичето.
	— Той е мъртъв! — каза Донев твърдо. — Загина при атентат.
	— Халил? — трепна силно момичето.
	Сега тя бе спряла на тротоара и го гледаше с широко отворени изумени очи.
	— Да, това е неприятната истина… Бих могъл да ви покажа немски вестник с кореспонденция за неговото убийство…
	Тя внезапно тръгна. Лицето й бе все така вкаменено, но Донев ясно видя сълзите, които блестяха в очите й. Може би за да ги скрие, тя така бързо бе тръгнала напред.
	— Господи, Халил мъртъв! — едва чуто възкликна тя. — Такъв жизнен човек!
	Донев зорко я наблюдаваше. Нямаше никакво съмнение — и смайването, и скръбта бяха съвсем искрени. Беше повече от ясно, че не е направил грешен ход.
	— Но кой може да убие Халил? — обърна се тя към младия човек. — Как може Халил да убият?
	— Той не ви ли е намекнал, че има неприятели?
	— Не, никога…
	— Спомнете си добре.
	— Той беше тъжен човек… И смяташе, че няма да доживее свободата на Алжир…
	— Страхуваше се от смъртта?
	— Не, не се страхуваше от смъртта… Не се страхуваше от нищо. Наистина имаше нещо обречено в него — така ми се струваше… Но аз мислех — тя леко заекна, — аз мислех, че това е мое състояние, че произлиза от мене… А значи е било истина…
	— Безспорната истина е, че е имал врагове… И то могъщи…
	— Кой, според вас, го е убил? — запита тя рязко.
	— Можете ли да си служите с немски език?
	— Да, доста добре…
	Донев извади изрезката от „Курир“ и я подаде. Двамата спряха под една електрическа лампа. Момичето просто грабна хартийката от ръцете му и веднага зачете. Той стоеше до нея и гледаше напрегнатото й лице, решително свитите устни. Сега тя не му се струваше ни деликатна, ни нежна, сега сякаш цялата й фигура излъчваше сила и страст. Не, такова момиче наистина не можеше да се стресне от дреболии. Най-после тя завърши четенето и някак автоматично му върна изрезката. В тоя миг лицето й бе като мъртво.
	— Може би сега щеше да бъде жив, ако не се бе запознал с мене — каза тя тихо, сякаш на себе си.
	— Какво искате да кажете? — трепна Донев.
	— Понякога си мисля, че съм… прокълната.
	— Наистина не ви разбирам…
	— Как ще го разберете! — каза тя горчиво. — Вие не ме познавате… Но аз никога на никого не съм донесла щастие… Казах го даже на Халил… Вие не знаете, моят покоен мъж беше сириец… Наистина богат човек, но патриот. Както вие обичате да се изразявате, той разбираше истинските интереси на сирийския народ. След сватбата ние заминахме за Сирия… Един месец по-късно той загина при една доста мистериозна автомобилна катастрофа… Сега си мисля — може би тая катастрофа да е била устроена. Може би и той е бил убит…
	— Да, това наистина е възможно — кимна Донев.
	Тя вървеше мълчалива по тротоара с мислите си. Но сега походката й не бе така твърда, токчетата не тракаха така рязко по тротоара.
	— „Черната ръка“! — каза тя тихо. — Какво име!… А аз си мислех, че тия работи са някаква пропаганда…
	— „Черната ръка“ е физическият убиец — каза Донев. — Но може би предателството е дошло от ръката на българин… По тоя повод исках да поговоря с вас…
	— Българин! — въздъхна горчиво тя. — Та той не познаваше тук почти никого… Може би мен сте заподозрели?
	— Заподозрените никога не се разпитват… Те просто се арестуват, когато се съберат достатъчно доказателства.
	— Логично е — отвърна тя. — Но се съмнявам в моята помощ… Така не мога да помагам… Ужасявам се от мисълта, че с някоя непредпазлива дума мога да донеса нещастие на невинен човек.
	— Очевидно имате лошо мнение за нас — каза Донев. — Ако ни помогнете да научим истината — това значи да помогнете на всички невинни, които бихме могли да заподозрем…
	— Аз не знам нищо — каза горчиво тя.
	— Ние ще преценим дали това, което знаете, е „нищо“ или „нещо“…
	Тя замълча. Бяха навлезли вече в асфалтовите алеи на „Градската градина“, отнякъде полъхна силният упоителен аромат на цъфнала липа.
	— Нима сте съгласни такъв прекрасен човек като Халил да остане неотмъстен? — попита той.
	Момичето го погледна уморено.
	— Отмъщението е едно от най-нещастните заблуждения на човечеството — каза тя тихо. — То винаги води до някаква нова трагедия… Но да не спорим, аз съм на ваше разположение.
	— Първият ми въпрос е — кой ви запозна с Хамидиен?
	Тя се огледа.
	— Тогава да седнем, ако въпросите са повече…
	— Да седнем! — съгласи се охотно той.
	Те избраха една по-отстранена пейка. Момичето се облегна назад, палтото й леко се разтвори. Отново го лъхна хубавата нежна миризма на парфюм, която някак странно се смеси с полъха на липите. Тя мълчеше, зад гърба им тихо шуртеше някакво малко фонтанче.
	— Аз дружа с араби — заговори най-сетне момичето. — Вие разбирате — това е за мене някакъв комплекс… По тоя начин като че ли отново започвам да преживявам това, което така трагично прекъсна… Но с Халил ме запозна Даскалов… Мисля, че вие го знаете…
	— Защо мислите така?
	— Веднъж даже ми показа картата си…
	— Без никакъв повод?
	— Да, наистина без повод, освен ако се смята за повод това, че беше много пиян…
	— Той не работи при нас — каза спокойно Донев. — Но в милицията има най-различни служби…
	— Интересно — измърмори тихо момичето.
	— А именно?
	— И Халил беше убеден, че Даскалов е изпратен от вас да го следи. Тая работа му беше доста неприятна, той даже мислеше да се оплаче. И да ви кажа право — аз го разубедих, макар самата да бях убедена в обратното. Не исках да си създава излишни грижи и неприятности. Халил едва го понасяше и като че ли го понасяше само заради мене…
	— А вас кой ви е запознал с Даскалов?
	— Никой! — намръщи се тя. — Но той така нахално се завира във всяка компания, че не оставаше у хората никакво съмнение… Да ви кажа право, не бих го търпяла нито час, ако знаех, че не е зает с някаква работа…
	— Как стана запознаването?
	— Нищо особено… Бях отишла в бара с една приятелка — с тая, която бях и тая вечер…
	— Сами?
	— Съвсем сами! — отвърна тя малко нетърпеливо. — Просто ми се искаше да изпия едно уиски… Когато човек свикне — това става необходимост.
	Тя сърдито замълча, нещо остро и недружелюбно се появи на лицето й.
	— И после? — запита спокойно Донев.
	— Халил и Даскалов бяха на една съседна маса. Даскалов беше доста пиян — той изобщо не може да носи. Ако искате да бъда искрена докрай — Халил наистина доста често поглеждаше към моята маса, както вие тая вечер. По едно време Даскалов стана от масата и приближи към нас. „Извинете — каза, — госпожице Панайотова, бихте ли се запознали с един много симпатичен алжирец?“
	— Така ли каза — алжирец?
	— Точно така… И на мен това ми направи впечатление. Може би е разбрал моите интереси, пък може и случайно да го е казал. Аз се съгласих, разбира се, и те дойдоха на нашата маса.
	Момичето млъкна, лицето му беше все така неприветливо.
	— Знам какво си мислите! — заговори отново Моника. — Навярно си мислите, че едно почтено момиче не бива да се съгласява на случайни и лесни запознанства.
	Донев слабо се усмихна.
	— Думата „почтено“ наистина не ми е минавала през ума — каза той. — Но всичко друго е вярно…
	— Сигурно е така — каза тя без желание. — Но ми беше скучно и неудобно да стоя сама…
	— Колко пъти бяхте заедно тримата?
	— Три-четири пъти, струва ми се…
	— Имате ли впечатление Хамидиен и Даскалов да са се виждали и без вас?…
	— Не зная — отвърна момичето. — Но не допускам… През цялото време имах чувството, че Халил го търпи заради мен…
	— Виждали ли сте го с някой друг българин?… Или да ви е споменавал, че се е срещал с някого или че има някакви неприятности?
	— Не! — поклати глава момичето. — Той никога не говореше за своите лични и служебни работи. Веднъж аз го попитах по каква работа е тук. Той ми отговори доста неохотно, че би искал да уреди в Софийския университет катедра по арабски езици. Изобщо аз го мислех за научен работник, литератор може би… Когато говореше за Алжир, езикът му беше наистина поетичен.
	— Когато си замина, обеща ли да ви пише?
	— Да — естествено — кимна момичето. — Но не ми се обади…
	— Той сам да ви е оставил някакъв адрес?
	— Не… Каза, че ще ми даде адреса си, като ми пише…
	— Това ли е всичко, което можете да ми кажете за него?
	— Мисля, че е това — отвърна тя тихо.
	Те помълчаха известно време. Фонтанчето тихо шуртеше зад гърба им.
	— Все пак помислете си — каза Донев. — Припомнете си добре всички ваши разговори. В нашата работа е винаги така — понякога някоя нищожна дреболия изведнъж ни отваря най-здраво заключената врата. Аз ще ви дам моя телефонен номер… Ако си припомните нещо — обадете ми се.
	След малко Моника си отиде. Известно време Донев остана сам на пейката с чувството, че е направил някакъв пропуск. Да, разбира се, не трябваше да остави момичето да си иде само. Трябваше да го изпрати до пиацата за таксита, както беше обещал. Но беше вече късно да си поправи грешката.
	След малко и той бавно се запъти към дома си. Чувствуваше се много по-объркан, отколкото в началото на вечерта.


	12

	Не винаги принципите могат да победят човека, особено ако в двубоя се намесят няколко чашки джин. Донев лежа тая нощ до късно буден, потиснат от мисли, които не водеха доникъде. През отворения прозорец струеше свежа нощна прохлада, но и тя не можеше да охлади сгорещения му ум. Мислите се тълпяха безразборно в главата му, той се мъчеше да ги пропъди, но те отново се връщаха — все тъй тягостни и неприятни. Не може ли да мисли за нещо друго? Опитваше се и не успяваше. Най-после си припомни една интересна партия на шах, която бе играл миналия месец, и започна да я възстановява — ход след ход, без да губи разположението на нито една от фигурите. На шестнайсетия ход той мисли най-малко четвърт час и най-сетне разбра грешката, която бе направил тогава… А сега?… Дали не бе направил някакъв грешен ход и в тая тъмна история, дали не развиваше в грешна посока своето настъпление?… Седемнадесети ход, двадесети ход, фаталния двадесет и първи… Бялата дама на противника му излезе от своето прикритие и остро се вряза в разположението на неговите фигури…
	Бялата дама — малката бяла дама в тъмния парк край фонтанчето, което шуртеше невидимо за очите им. Синята химическа светлина на неона, в която всички предмети изглеждаха като мъртви… Тишината… Двадесет и осми ход… Мат!… И тъкмо навреме, защото вече усещаше, че заспива. В просъница той дръпна към раменете си лекото одеяло и в тоя миг сякаш усети нежния полъх на парфюма, смесен с дъха на цъфналите липи.
	За свое учудване на другата сутрин Донев се събуди доста бодър и с хубаво настроение. Все пак беше закъснял малко, нямаше да му остане време за разтребване на стаята. Успя само да се обръсне набързо и веднага излезе. Имаше един човек в министерството, с който му се беше случвало да работи няколко пъти — винаги с удоволствие. В подробната картотека, която той държеше заключена в якия си череп, имаше хиляди образи, случки, биографии. В тоя неписан тефтер все щеше да се намери нещичко и за хората, които го интересуваха.
	Тая сутрин му провървя, той намери Якимов в кабинета му. Едрият, малко тромав човек се бе надвесил над бюрото си и с голямо внимание разглеждаше някакви снимки.
	— Сядай! — обади се той, след това извади от бюрото си лупа и отново се загледа.
	Донев неволно надникна. Снимката, която Якимов разглеждаше, беше прекалено пикантна за младежи на тая възраст.
	— Надявам се, че не си ги правил ти! — обади се шеговито Донев.
	Якимов се разсмя.
	— Само туй ми оставаше — отвърна той. — Те сами са се увековечили — да не се загуби подвигът им за поколенията. Да знаеш само как ми се иска да пратя тия снимчици на бащите и майките им. Мога да си представя какъв завод за плесници ще произлезе от цялата работа.
	Якимов най-сетне остави лупата и подхвърли снимките към своя колега.
	— Виж ги, погледни им суратите… А се пишат за борци, създали даже нелегална организация…
	Донев погледна снимката и неволно се намръщи.
	— Може би това е бойната им подготовка?
	— И подготовката, и осъществяването на целите… За техен късмет други подвизи освен тия не са имали…
	— Задържани ли са?
	— Пуснахме ги, разбира се… Но ще трябва по някакъв друг начин да си завършат образованието…
	Донев остави снимките.
	— Познаваш ли Тодор Даскалов?
	— „Понтера“ ли?… Да, знам го — може ли да не го знам. Беше много способен разузнавач, но нервите му не издържаха. Сега е най-регуларен лумпен, не си заслужава хляба, който му дава държавата…
	— Това ли е всичко?
	— Кажи-речи… Такива като него ги наричат „чежмеджии“ — предпочитат да пият на чужда сметка. Разбира се, Тошко е от по-висока категория — предпочита чужденци и по-отбрани напитки… Служи си с много плоски методи — запознава чужденците с момичета, които представя за свои приятелки…
	Донев се замисли.
	— Вярваш ли, че като дружи с такива хора, може да се замеси в нещо по-сериозно…
	— Валутни сделки?
	— Да речем, това, а и нещо по-лошо…
	— По-лошо от валутни сделки не допущам — отвърна сериозно Якимов.
	— Ти каза, че съвсем се е лумпенизирал. А от един лумпен може да се очаква всичко…
	— Все пак! — вдигна рамене Якимов. — Не гарантирам, но лично за себе си не го допускам. Последното, което един мъж губи, е своите политически убеждения… И може би своята клубна привързаност… След това не му остава вече нищо, освен да заколи майка си.
	— Ето виждаш ли — аз нямам клубна принадлежност — усмихна се Донев. — За мене пътят към пълното падение ще бъде много по-къс.
	— Тука въпросът е по-сложен — отвърна Якимов. — Аз например не съм от „Спартак“, както навярно ти си мислиш… Аз съм славист… И когато славистите натупат нашите момчета, както обикновено се случва — аз тайно се радвам… А това е за мене един морален кошмар…
	Донев искрено се разсмя.
	— Не ти завиждам — каза той. — И все пак гордей се, че не си изневерил.
	— Това е положението — въздъхна Якимов.
	— А какво ще кажеш за Моника?
	— Ще ти кажа, ако обещаеш, че няма да хлътнеш по нея.
	— Защо мислиш така? — отново се усмихна Донев.
	— Защото е наистина момиче с чар… И все пак в нея имам по-малко доверие, макар да е от много добро семейство… Неин баща е композиторът Панайотов, много свестен човек…
	— Да, познавам го — кимна Донев.
	— Като всички чувствителни и безволни хора, тя е малко фантазьорка… Да ти кажа право, никак не вярвам, че мъжът й е загинал при катастрофа, както тя твърди… Много пъти съм мислил да проверя чрез нашата легация, но не съм имал повод… За какво се интересуваш от нея?
	— Сега не мога да ти кажа…
	— Ако мислиш да я използуваш за сериозна работа — ще сбъркаш. Първо — няма да се съгласи. И второ — не трябва да й имаш доверие. Тя не е способна да преценява ни хората, ни постъпките им. Момичето си живее някакъв свой живот — доста объркан. Иначе не е лош човек.
	Донев излезе от кабинета на своя колега с чувство на вътрешна лекота. Само за няколко минути се бе изпарила без остатък малката магия, така изкусно гарнирана с дъх на парфюм и цъфнала липа. В светлината на здравия разум преценките на Якимов му се виждаха математически точни. Но не грешеше ли за Даскалов?… Границата, която бе сложил за неговото възможно падение, му се виждаше съвсем несигурна. Какво може да се очаква от човек, който дълбоко в себе си е загубил своята вяра?… Решително всичко… Донев погледна часовника си и забърза към Софекспорт.
	Там го чакаше хубава новина — Измирски се бе върнал от Швейцария. Но Генчев, който му съобщи това, не изглеждаше никак въодушевен от неговото завръщане.
	— Пак е забъркал там някакви трици! — измърмори той.
	— Какви трици? — запита предпазливо Донев.
	— Не разбрах точно… Но изглежда, че са го арестували. Като дойде — ще ти се обадя, да го чуеш и ти… Нали ще бъдеш в кабинета си?
	— Да, ще чакам — кимна Донев.
	Той се качи в кабинета си, но стана нужда да чака близо два часа. Тъкмо бе загубил търпение и се готвеше да слезе отново при директора, телефонът иззвъня и той чу сърдития му глас.
	— Слез при мен, Донев… Измирски е тук…
	Младият човек побърза да слезе. Но въпреки бързината си той намери двамата здраво вчепкани един в друг. Те дори не му обърнаха внимание, когато влезе, Измирски тъкмо говореше — високо и разпалено.
	— Ако не е бюрократизъм, тогава какво е?… Още по-лошо — мързел!… Да, мързел!… И заради вашия мързел едва не избухна международен скандал…
	— Не прехвърляй от болната глава на здравата! — изръмжа сърдито директорът. — Ти не умееш да си изпичаш работата, пък другите са ти виновни… Защо не доведе Висконти тука, за да прегледа на място стоката?
	— Как да го доведа — за ухото ли? — попита иронично Измирски. — Говорих му и за това, но той не поиска. Смяташе, че едно посещение в социалистическа страна ще го компрометира… И беше прав за себе си…
	— Да си знаеш — тия петстотин долара няма да ти ги призная! — закани се внезапно директорът.
	— Ще ги признаеш като поп! — отвърна презрително Измирски.
	Едва сега Генчев се досети, че има и друг човек в кабинета му.
	— Запознай се с началника на секретната служба — обади се той. — И започни всичко отначало… Отсега нататък с него ще се разправяш за тия работи…
	Донев усети само за миг дълбокия, проницателен поглед на Измирски. Генералът се ръкува с него доста сърдечно, след това се отпусна със сгорещено лице в един от фотьойлите.
	— И ако това е търговия! — измърмори той.
	След това започна да разказва — подробно и обстоятелствено, като се стараеше да не пропуска нищо. Разказът му беше много жив, пропит с хумор и саркастични бележки, и Донев го слушаше с удоволствие. Той не пропусна дори посещението си в „Риц“ и сутрешното закъснение. Но когато разказа за смъртта на Висконти, двамата мъже неуловимо трепнаха.
	— С „кураре“ ли? — възкликна Генчев.
	Но той долови навреме дългия предупредителен поглед на Донев и добави неопределено.
	— Съвсем като в криминалните романи…
	— Точно тъй! — кимна живо Измирски. — След това вестниците описаха подробно как е станало убийството. Вилата на Висконти е с грамаден двор. Задната му страна граничи с някакъв обществен парк. Убиецът е дошъл тук с колата си, след това се прехвърлил през задната ограда. Полицията откри точно мястото, през което се е прехвърлил. Съвсем незабелязано той се е промъкнал близо до басейна и се е скрил в едни олеандрови храсти. Все пак от храстите до мястото, на което е бил убит Висконти, има близо тридесет метра. Изглежда че е стреляно не с обикновен лък, а със специален арбалет. Върхът на стрелата е бил потопен в „кураре“ — това е силна отрова, с която бразилските индианци са мажели върховете на стрелите си.
	— Просто невероятно! — измърмори отново Генчев тоя път с очевидно понижено настроение.
	— След това убиецът се е върнал по обратния път и отново се е прехвърлил през оградата, навярно с помощта на специална въжена стълба. Наблизо го е чакала колата му. Никой не е видял убиеца.
	Измирски помълча малко, след това добави:
	— Затова пък, струва ми се, че аз го видях… Когато наближавах вилата на Висконти, върху таксито едва не връхлетя една зеленикава спортна кола, която идваше от страничните алеи. Шофьорът наистина имаше вид на човек, когото гонят дяволите… Сега ми е трудно да си го припомня, но изглеждаше рус и не много възрастен… Разбира се, в префектурата не казах нито дума за тая среща — за какво да се бъркам в чужди работи и да си усложнявам положението…
	— Носите ли швейцарски вестници? — запита Донев.
	— Нося, разбира се — тук са в чантата ми.
	Измирски приключи своя разказ с одисеята си в префектурата. Когато най-сетне свърши — в кабинета настана дълго мълчание.
	— Аз мисля, че другарят Измирски се е справил отлично с всички затруднения — обади се най-сетне Донев.
	— Възможно е — измърмори недоволно директорът. — Но тия петстотин долара аз не мога да му призная…
	— Знаеш ли колко ме плашиш? — обади се Измирски подигравателно. — Ей сега ще бръкна в джоба на жилетката и ще ти ги хвърля на масата…
	— Все ще се нареди нещо! — каза Донев примирително.
	— Нищо не може да се нареди! — начумери се Генчев. — В моя бюджет няма перо „подкупи“… И изобщо напразно потрошихме пари за твоята командировка…
	— Не съвсем напразно — каза Измирски. — На връщане минах през Виена и се срещнах там с Ашкенази… Мисля, че той може да свърши вместо Висконти цялата работа…
	— Ашкенази ли? — намръщи се отново Генчев. — Не ми се вижда достатъчно сериозен…
	— И ти не ми се виждаш достатъчно сериозен, но какво да правим — трябва да се работи — отвърна Измирски.
	— Казахте ли му в какво се състои сделката?
	— Не, разбира се — просто го поканих да дойде в София… Той веднага се съгласи, защото това съвпадаше и с неговите планове.
	След малко Измирски и Донев излязоха от кабинета на директора, съпроводени от неговия подозрителен поглед.
	— Елате при мен да разгледам вестниците — предложи Донев.
	— С удоволствие — съгласи се веднага Измирски.
	Те се изкачиха бавно на горния етаж. Измирски леко се задъха — изглежда не беше много добре със сърцето си. Като влязоха в кабинета на Донев, той хвърли върху бюрото му голямата си жълта кожена чанта, натъпкана като на някой провинциален търговски пътник. Донев веднага забеляза сложната секретна ключалка. Наистина Измирски извади от портмонето си странно на вид ключе и внимателно отвори чантата. Вестниците не бяха малко.
	— Можете да ги задържите — каза Измирски. — Но няма да научите нещо особено, главното ви го разказах…
	— Вие лично как си обяснявате такова загадъчно убийство?
	Измирски се замисли.
	— Трудно е да се отговори — каза той. — А защо убиха Хамидиен? В тайната търговия с оръжие винаги има заинтересувани държави, революционни организации, мощни капиталистически монополи… Изглежда че е настъпил някого зле по мазола…
	— За Висконти няма какво да мислим! — измърмори Донев. — Но жалко за Хамидиен…
	— Наистина жалко! — поклати живо глава Измирски. — Преди всичко той беше един изключително почтен човек. Думата му беше по-сигурна от всякакъв договор… С него наистина можеше да се работи.
	— А Ашкенази?
	— Аз вече ви казах — за мен той също е много сериозен търговски партньор.
	— Все пак той е израелски поданик… Как ще достави оръжие на една арабска държава?
	— За мен той е повече българин, отколкото евреин… И после тая държава не граничи с Израел, какво има толкова да му мисли…
	— Мене не ме интересува сделката! — каза Донев. — Мене ме интересува тя да бъде запазена в пълна тайна.
	— Ашкенази ще бъде длъжен да запази тайна. Ако се разбере каква доставка е направил — по-добре да не се връща в Израел. Освен това ние ще му платим комисионната само в случай на сполучлива доставка.
	Донев се замисли. Работата наистина беше добре обмислена и реален риск не съществуваше освен, разбира се, ако някоя заинтересувана държава реши да му плати срещу издайничеството всички вреди и загуби.
	— Да, прав сте наистина! — каза най-сетне Донев. — Но ми се стори, че Генчев не хареса сделката…
	По лицето на Измирски се изписа нескрита досада.
	— В това няма нищо чудно! — отвърна той. — Всъщност Генчев харесва сделката, но той не харесва мене. На него му се иска всички сделки на „Универ“ да минават като актив на Софекспорт… Ако не съществуваше „Универ“ и аз бях само негов помощник — от мен, разбира се, по-добър нямаше да има…
	— Има нещо вярно в това — усмихна се Донев.
	— Истината е съвсем проста — добави Измирски намръщено. — Шумим, брат, шумим!… И колкото повече шумим, толкова по-голям е шансът да ни обърнат внимание отгоре…
	— Интересно как сте успели да спечелите митническия чиновник…
	— Съвсем проста работа — отвърна Измирски. — В Цюрих имаше наша голяма туристическа изложба. Прочетох неговия отзив в книгата за впечатления… Беше наистина чудесен отзив… И при това се беше постарал да ме улесни, като бе посочил дори своята професия и адреса си… Поканих го веднъж на чашка… Не беше никак трудно да се разбере, че е готов да ми услужи…
	— Твърде отдалече сте се окопали! — похвали го искрено Донев.
	— Не може иначе!… Още от началото чувствувах, че с тия мостри може да стане някаква беля… Както и стана… Ако мислим, че само ние сме дяволи, а всички други спят — горчиво ще се излъжем…
	— Важно е човек винаги да държи инициативата.
	— Точно тъй! — съгласи се Измирски. — Почнеш ли да изчакваш какво Ще стане — можеш да бъдеш сигурен, че нищо хубаво няма да стане…
	— Радвам се, че разсъждавате така! — каза Донев. — И трябва да ви призная, че всички други освен вас са работели съвсем лаически…
	— Нищо чудно! — намръщи се Измирски. — Ако не беше тъй, нямаше да обискират нашите кораби из Средиземно море… И най-глупавото е, че в цялата тая история пострада най-опитният — горкият Халил… Но и неговите врагове бяха най-силни…
	— Оплаквал ли се е пред вас, че има врагове? — попита внимателно Донев.
	— Не!… Той беше много дискретен… Но какво е да имаш срещу себе си цяла мощна империя?… Щом имаш пари — можеш да купиш всичко — даже и хора!…
	— Тъй е за съжаление — въздъхна Донев.
	— Щом пристигне Ашкенази, аз ще ви държа в течение на преговорите.
	— Наистина ще се наложи — кимна Донев. — Имайте предвид, че в бъдеще всички документи ще изготвя моята секретарка…
	Измирски прибра чантата си и отново грижливо я заключи. Лицето му сега беше съвсем приветливо.
	— Надявам се да работим добре с вас — каза той. — Довиждане…
	Донев го изпроводи до външната врата. Когато се готвеше да влезе отново в кабинета си, секретарката се обади.
	— Някаква жена ви търси, другарю Донев…
	Младият мъж усети как вратът му се сгорещи.
	— Какво каза?… — попита той небрежно.
	— Пак щяла да позвъни…
	Донев влезе в кабинета си и разгърна швейцарските вестници. Ще позвъни, но кога?… Не може да виси цял ден пред телефона и да чака… Той беше сигурен, че това е Моника, на никаква друга жена не беше давал телефона си. И сигурно си е спомнила нещо интересно, щом се е решила да му позвъни след снощната недружелюбна среща. Той зачете търпеливо вестниците, но френският език не му спореше. И все пак успя да се добере до най-важното — Висконти наистина бе умъртвен с „кураре“. Какво означаваше това?… След всеки изминат ден нещата като че ли все повече и повече се объркваха.
	Той остави вестниците и взе телефонния указател. Не беше никак трудно да намери телефона на композитора. След малко до ухото му стигна далечен, мелодичен глас.
	— Кого търсите?
	— Вие ли сте, Мотика?
	— Да, аз съм…
	— Донев ви се обажда…
	— Ааа, другарю Донев, струва ми се, че имам нещо интересно за вас…
	Донев беше готов да се закълне, че в гласа на момичето се чувствуваше някакво скрито вълнение.
	— Тогава ще ви помоля да се видим…
	Настана кратко мълчание.
	— Не мога веднага.
	— Защо, Моника?… Предполагам, че не готвите вечеря за татко си…
	Донев имаше чувството, че е направил плоска шега, но момичето оттатък се засмя.
	— Не, разбира се… Играем покер с няколко приятелки… И не мога да стана, защото печеля.
	— Добре — тогава довечера?
	— Да, чакайте ме към девет в барчето… Ако върви все тъй — довечера почерпката ще бъде от мене…
	— Съмнявам се, Моника… Гледайте да не заложите някоя много важна част от тоалета си.
	— Имам си достатъчно тоалети — отвърна момичето.
	— Новината интересна ли е?…
	— Да, много интересна — във връзка с Халил!
	— Много ви моля втори път да не споменавате по телефона имена…
	— Защо?… Аз съм самичка в стаята…
	— Не бъдете толкова сигурна…
	— Добре… Ще се опитам поне веднъж в живота си да бъда послушна…
	Телефонът оттатък щракна, младият човек едва не изпъшка. Девет часа!… А какво да прави до девет часа, освен да си изяде пръстите от любопитство?… Най-добре е да отиде на кино, все пак — екранът е единственото нещо, което може да открадне два часа от живота на човека, без той да ги забележи… Добре, от четири до шест… А след това?… Е, след това ще помисли!…
	За негово щастие в програмите имаше и един криминален филм. Той го изгледа с удоволствие, но и с лека скептична усмивка на края на устните. Всичко това наистина беше прекалено добре нагласено, за да бъде истина. Пътят до всяка истина е постлан с безкрайно повече огорчения, разочарования и страдания. Но все пак приятно е да се види как един мним колега блести с всички цветове на дъгата — от остроумието до безпогрешната стрелба, от находчивостта до безкрайната смелост и жертвоготовност. Може би трябваше да доведе и Моника тук, за да види с какъв човек си има работа.
	Но двата часа изминаха и той отново излезе на улицата — най-шумна в тоя час на деня, изпълнена с хора, чиито лица след магическата светлина на екрана му се виждаха някак особено бледи и унили. Той потърка брадата си — може да се обръсне още веднъж, няма да бъде излишно. Дори може да облече някой по-свестен костюм. Не, това не бива — тя веднага ще забележи, че се е издокарал. Най-хубаво е да се избръсне, лекичко да се подстриже и да вечеря — това ще убие доста от времето.
	Точно в девет часа той влезе в бара и си поръча чаша оранжада. Чувствуваше, че няма да му се размине само с това безвкусно питие, но поне да сложи нещо отдолу за хастар. Моника пристигна едва към девет и двайсет — много по-добре облечена, отколкото миналата вечер, с чудесен външен вид. Изглежда че за малката комедиантка беше много трудно да играе една и съща роля дълго време. Тя се усмихна приветливо и седна свойски на свободното място срещу него. Отново и по-силно от предната вечер го лъхна познатата миризма на парфюма.
	— Защо ме гледате така? — попита тя учудено.
	— Просто — гледам — усмихна се той. — И да ви кажа право, никак не приличате на прокълната, приличате на благословена. Друго такова хармонично произведение вашият баща надали е успял да направи…
	— Не познавате баща ми…
	— Какво стана с покера?… Спечелихте ли?
	— Не се съмнявайте… Какво да поръчам?
	— Аз вече си поръчах…
	— Не се правете на прекалено скромен. Снощи доста добре нагъвахте джина…
	— И това ли забелязахте?
	— Жените всичко забелязват… Бай Янко, две уиски с лед.
	— Веднага! — отвърна бай Янко от тезгяха си.
	Стори му се, че барманът едва забележимо му намигна, изведнъж му стана тягостно и неприятно.
	— Аз ви слушам! — каза той доста сухо.
	Моника го погледна с леко учудване, неясна сянка на тъга мина по лицето й.
	— Получих писмо от Халил — каза тя просто. — Ще ви го прочета…
	Моника отвори кожената си чанта с бледорозова подплата — като раззината уста на звяр. Изящните й пръсти с чудна лекота се вмъкнаха в зверската уста, тя извади оттам дълъг зеленикав плик. Донев забеляза, че лицето й стана по-тъжно.
	— Горкият Халил! — каза тя. — Слушайте…

	Простете, че забавих така дълго време писмото, което може би Вие не очаквахте. Няма да ви кажа, че съм бил зает — имах напоследък много свободно време, премного. Имах време и да мисля, и да си спомням, и да съжалявам може би за неща, които никога няма да се върнат. Над всички спомени стои един — това прекрасно, студено езеро, белите върхове на хоризонта и Вие, Моника, простете, че ви слагам на последно място. Няма да забравя рибарите и красивата бяла риба, която те ни подариха. Няма да забравя и с какъв превъзходен апетит Вие я изядохте същата вечер в ресторанта, макар че тя за мен бе символ на революционно братство.
	Аз съм затворник тук, Моника, макар и доброволен. Много далеч от мен са тия най-прости човешки радости, които се наричат сигурност и спокойствие. Гнетят ме тежки предчувствия. И все пак над всичко стои надеждата. Утре аз ще напусна моята бърлога, затова Ви пиша и това писмо. Може би няма да се върна обратно. Съзнавам, че това лошо чувство се дължи може би на преуморени нерви, но не мога да го надмогна. Да се надяваме, че всичко ще свърши благополучно. Аз ще дойда още един път в България, длъжен съм да дойда. Имам чувството, че съм направил там непоправима глупост, която на всяка цена трябва да поправя. Дори такива хора като мен, които изпитанията са направили чудовищно недоверчиви, могат понякога да се излъжат. Да се греши е човешко.
	Довиждане, скъпа Моника, надявам се скоро да ви се обадя. Тогава ще мога да ви съобщя и един сигурен адрес.
	Ваш Халил

	Моника млъкна, лицето й бе съвсем помръкнало. Донев взе писмото от ръцете й. То беше изпратено от Бон и носеше датата от деня преди неговото убийство.
	— Мога ли да го задържа? — попита той тихо.
	— За какво ви е?
	— Искам още веднъж да проверя превода… Има тук един пасаж, който е за мен изключително важен…
	— Никой няма да ви го преведе по-добре от мен — отвърна момичето. — Аз съм го чела най-малко десет пъти… Но нищо, вземете го…
	Той сгъна грижливо ценния документ и го пъхна в портфейла си. Двамата мълчаха край тясната масичка и край тях, сякаш невидим, седеше загиналият.
	— Гнетят ме тежки предчувствия! — каза замислено Моника. — Щом тая дума съществува в човешкия речник, все трябва да означава нещо… Вие имали ли сте предчувствия?
	— Като ученик — отвърна Донев. — Винаги когато не си знаех уроците, имах предчувствие, че ще ме вдигнат… И това доста често се случваше.
	— Аз говоря сериозно!… Веднъж имах наистина поразителен случай на предчувствие. То стана в деня, в който загина моят съпруг… Сутринта аз му казах…
	— Моля ви се, Моника! — прекъсна я намръщен Донев. — Поне не се задълбочавайте повече в тая лъжа…
	Той усети как момичето трепна, страните й едва забележимо пребледняха.
	— Какво искате да кажете? — запита тя глухо.
	— Искам да кажа, че вашият бивш съпруг и досега се радва на добро здраве.
	За миг Донев искрено съжали момичето — дотолкова нейният вид беше засрамен и безпомощен.
	— Кой ви каза? — запита тя тихо.
	Донев се усмихна.
	— Никой не ми е казал, Моника… Аз просто го подозирах, а вие сега сама се издадохте…
	Донев усети как в погледа й блесна малка мълния.
	— Вие сте невъзпитан — каза тя сухо. — В края на краищата да си лъжец е по-благородно, отколкото да си душевен грубиян…
	— Аз го направих умишлено, Моника… С възпитателна цел…
	— Мерси!…
	Тя замълча намръщена, после каза.
	— Всъщност не съм ви излъгала — поне вас… Отдавна вече искрено вярвам в това, което говоря… И нямам друг изход…
	— А всъщност какво е станало? — запита Донев.
	Лицето й съвсем потъмня.
	— Той бил женен там… Отначало я криеше във вилата си, после тая игра му омръзна… Той ми разказа каква е работата с надежда, че нямам път назад… Но аз все пак се върнах… Та можех ли да кажа тука истината?… Защо трябва да ми се смеят разни простаци… Отначало излъгах, пък постепенно повярвах сама в лъжата си… Човек трябва да спаси някак си своето честолюбие…
	— Напълно ви разбирам! — каза Донев. — Само едно не ми е ясно — защо продължавате да вървите по същия път?… Или ви се иска да попаднете на втори многоженец?
	Лицето й леко поруменя.
	— Нали ви казах. Щом като човек повярва на една лъжа, той започва да живее и с нейните детайли…
	Донев мълчеше.
	— Не е точно така, Моника! — въздъхна той. — Човек може да излъже другите, но към себе си трябва да бъде винаги искрен… Напразно си търсите оправдания… Всъщност вие вече сте свикнали на лек и приятен живот и ви е трудно да се разделите с него…
	— И тъй да е! — каза тя нетърпеливо. — Та кой търси съзнателно трудния и неприятен живот… Тая китайска философия ми е съвсем чужда…
	— Но човек все пак е длъжен на обществото… И ако не изпълнява своите задължения към него, обществото само ще го изхвърли…
	— Знаете ли колко не ви подхожда ролята на наставник! — каза тя с досада. — В края на краищата аз не съм търтей, аз съм царица… Много мъчно ще ме накарате да управлявам багер, тая работа не е за мене…
	Тя погледна часовника си и стана.
	— Наистина трябва да си вървя…
	— Да ви изпратя ли? — попита той.
	— Не, благодаря!… Но, господи, какво още щях да ви кажа… Вие съвсем ме объркахте с вашата педагогическа атака…
	Тя отново седна и притисна със своята деликатна длан челото си.
	— Просто загубих всякакво желание да говоря с вас! — каза тя искрено. — Ах, да — сетих се!… Веднъж, като говорехме с Халил, той ми каза… Няма да цитирам дословно, а по памет… Но нещо подобно беше: „В края на краищата общественият строй не може да измени изведнъж хората… Даже тия, които уж му съчувствуват… И у вас има не по-малки мошеници, отколкото в буржоазното общество!…“.
	Тая новина наистина беше интересна. Донев напрегнато се замисли.
	— Спомняте ли си кога ви каза това?… В последните дни?
	— Не, не съвсем в последните… Но беше тук — в барчето…
	— Интонацията ме интересува… С възмущение ли го каза?
	— Не, по-скоро резигнирано… Като доказателство на собствените си убеждения…
	Той търсеше в себе си как да продължи разговора, но не намираше. Това го ядоса.
	— Благодаря ви, Моника!… Наистина много ми помогнахте… И аз ще намеря начин да ви се отплатя.
	Моника го погледна иронично.
	— Мога да си представя каква ще бъде тая отплата — каза тя. — Ще ме настаните в някой по-удобен възпитателен дом… В околностите на София.
	Тя отново стана, кимна небрежно и тръгна към изхода. Но той много добре забеляза, че лицето й е разстроено, в походката й не се чувствуваше нейното обикновено самочувствие. Но и сам той стана с крайно понижено настроение от стола си и се запъти към телефонните кабинки. Както очакваше, полковник Несторов бе у дома си.
	След половин час те вече седяха в неговия скромен домашен кабинет. Донев разказа подробно последните новини. Полковникът слушаше спокойно и от време на време нещо записваше. Настана кратко мълчание.
	— Да, ясно! — обади се най-сетне полковникът. — Това наистина е най-важното, което сме научили досега…
	— И все пак не ми е съвсем ясно! — въздъхна Донев.
	— Поне едно е ясно — че трябва да търсим виновника у нас… Иначе защо Бен Салал ще иска да се върне в България, за да поправи това, което той нарича „непоправима глупост“?… Очевидно той е направил някаква грешка спрямо някакъв човек… Той знае кой е човекът и каква е грешката. Навярно е искал да дойде в България, за да ни предупреди, да поправи, доколкото може, последствията от тая грешка… Какво излиза от цялата работа?… Най-напред, че провалът не е случаен и не се дължи на някое от междинните звена… И второ — по цялата логика на събитията — той е познавал лично човека, спрямо когото е сбъркал, имал е непосредствен контакт с него… А ние знаем, че тия хора са били няколко…
	Двамата отново замълчаха, вдадени в мислите си.
	— Отново се връщаме към тоя фатален триъгълник Дорев — Генчев — Измирски! — обади се най-сетне Донев.
	— Четириъгълник — поправи го полковникът. — Забравяш Даскалов…
	— За мене той е по-скоро производна величина — отвърна младият човек. — По начало Даскалов не е знаел нищо за корабите…
	— По всяка вероятност един от тримата! — каза полковникът намръщен. — Това все пак е нещо… На колкото по-малък терен работим, толкова е по-голям шансът ни за успех… Но кой от тях?… Ти на кого би отдал своето любезно предпочитание?
	— Искрено казано, сега-засега и тримата ми се струват еднакво невинни…
	— Е, не съвсем еднакво! — поклати глава Несторов. — Знаем например, че Бен Салал се е спречквал с Генчев… По каква друга работа може да се спречка с него, освен във връзка с доставките… Може би точно Генчев е бил мошеникът, за когото Бен Салал се е оплакал пред момичето…
	— М-да! — поклати глава Донев. — Може и така да е… А може и съвсем да не е така… Възможно е келнерът да му е надписал сметката и пак да каже същите думи…
	— Всичко е възможно! — каза нетърпеливо полковникът. — Но ние трябва да минем реката, като скачаме по най-малките и отдалечени камъни… Иначе винаги ще си останем на отсамния бряг…
	Младият човек потиснато мълчеше.
	— Не знам — каза той колебливо. — Ако е за хипотези — имам най-малко десетина в главата си. Но ме е страх да ги кажа дори и на вас. Не е толкова лесно да набедиш един човек — та макар и само в главата си. Искам да се докопам поне веднъж до един сигурен факт.
	— Писмото на Бен Салал е абсолютен факт…
	— Да, наистина!… Аз съм съгласен с вас, че то съвсем ясно определя терена ни… Но не и обектите… Единствената сериозна надежда да излезем от това положение е Петер Хаймер… По всичко личи, че е бил много доверено лице на Бен Салал… И ми се вижда невъзможно Бен Салал да не е споделил с него подозренията си, още повече че не се е чувствувал никак сигурен за своя живот…
	— Според теб, от кого се е плашил?
	— Очевидно от „Черната ръка“…
	— Може би и Хаймер се е скрил от тях… Всичките ни усилия да влезем във връзка с него засега са безрезултатни…
	Полковникът помълча малко и добави:
	— Трябва да работим така, че все едно Хаймер не съществува. Трябва отново да прегледаме всички факти… И да потърсим някаква пътечка между тях…
	— Така и ще направим! — каза Донев замислено.


	13

	Изминаха два дни в усилена работа. Тоя път Донев се втурна в миналото. Той знаеше от своя досегашен опит, че човек не се ражда престъпник и не става престъпник за един ден. Човек се образува постепенно като престъпник сред една обстановка, която неминуемо го тласка натам. Това беше основното. А допълнителното се състоеше в надеждата, че колкото и внимателен да е един престъпник, колкото и тясно да е прилепнала маската до лицето му — той не може с нещо да не се издаде.
	В началото на третия ден Донев почувствува, че хоризонтите над него започнаха да се проясняват и между трите пътеки едната му се стори много по-отчетлива и ясна. Сега трябваше да тръгне по нея и да я изследва внимателно крачка по крачка. Но точно тогава пристигна Ашкенази и той трябваше да се обърне отново лице в лице с реалните факти.
	Ашкенази пристигна със самолет от Виена. Посрещнаха го заедно с Измирски на летището и Донев изведнъж се изправи пред един жизнен и бъбрив човек с външност на застарял Бел Ами. И боядисаните му мустаци, и заплешивялата глава, и румените устни на сладострастник, и обилните му жестове, и шумните му възклицания никак не подсказваха за човек, който може да се занимава сериозно с делова работа. Той целуна шумно Измирски по бузата, здраво разтърси ръката на Донев, след това внезапно забрави и двамата и се зазяпа с облещени очи във Витоша.
	— Каква планина! — каза той на най-чист български език. — Боже, каква планина…
	И другите двама неволно я погледнаха, но не намериха нищо особено в нея.
	— Кажи-речи, през вечер я сънувам — продължи възбудено търговецът. — Особено когато съм в Израел… Израсъл съм под нея — в Красна поляна. Знаете какъв сиромашки квартал. Бях малък като кученце, а тя се издигаше над мене като някакви Хималаи… За мене няма по-голяма планина от Витоша…
	Малко по-късно, когато се движеха със служебната кола към центъра на града, той отново се залови за старата тема…
	— Там съм постоянно жаден — постоянно ми се пие вода… И щом заспя, започвам да сънувам Витоша… Сънувам Боянския водопад — тонове кристална, прозрачна вода, която сякаш се излива в гърлото ми. Събуждам се изпотен и жаден и почвам да мечтая за Витоша…
	— Ще ви заведем там — обади се Донев.
	— Не, не — не искам! — възкликна енергично Ашкенази. — Искам да ми остане в душата такава, каквато я знам от детинството… Както разбрах — вие сте я превърнали на парк?
	— Има нещо такова — усмихна се Донев.
	— Не, не обичам паркове! — каза Ашкенази. — Предпочитам моята Витоша, по която имаше само няколко диви пътеки…
	След малко колата спря пред хотел „Балкан“. Наближаваше обяд и преди Ашкенази да отиде в апартамента си, те се договориха да се видят след половин час в ресторанта. Като нямаше какво друго да правят, Донев и Измирски отидоха веднага в ресторанта и си поръчаха бира. За тяхно щастие донесоха им силно изстудена бира, която веднага изпоти чашите.
	— Дойде и лятото! — въздъхна Измирски. — Но за какво ми е, като с тия бъбреци не мога да отида никъде… Освен в Хисаря, където сега е горещо като във фурна…
	Те помълчаха малко, после Измирски запита:
	— Как ви се видя Ашкенази?
	— Мъчно мога да кажа… Но явно е, че обича България…
	— По-скоро обича своите спомени… Но когато човек застарее — спомените добиват силата на реалност…
	— Винаги съм се чудил как човек може да се лиши от родината си — каза замислено Донев.
	— Той си въобразява, че Израел му е родина…
	— Това е една измислена родина… Истинска родина е тая, в която си се родил и израсъл…
	— Но тя не е била много щедра към него! — поклати глава Измирски. — Той е прекарал тук едно мъчително детство… Бил е преследван и гонен, бил е изтезаван в трудовашките лагери. Носил е на ревера си жълтата звезда — като знак на позора… Прави му чест, че е запазил и това добро чувство за България…
	След малко Ашкенази слезе в ресторанта — измит и грижливо вчесан. Но лицето му не беше така въодушевено, както на идване.
	— Малко скучно го строите вашия социализъм — каза той. — Погледах през прозореца и, да ви кажа право, не ми стана много весело. По мое време „Дондуков“ беше истинско корзо. Имаше всичко — и кина, и кафенета, и сладкарници, и магазини. А сега виждам само учреждения… Аз мисля, че нещо сте сбъркали…
	— И аз мисля така! — засмя се Донев. — Но да се надяваме, че кухнята ще ви възвърне доброто настроение.
	Кухнята и хубавото бяло вино наистина повдигнаха градуса на настроението. След кафето те се споразумяха преговорите да се водят директно с Измирски от името на „Универ“. Място на преговорите — кабинетът на Донев, за да им бъде винаги под ръка секретарката и да могат да се съхраняват на сигурно място всички документи. Ашкенази щедро кимаше глава в знак на съгласие.
	— Колко дни ще ви са нужни, за да се разберете? — запита накрая Донев.
	— Два дни ще ни бъдат съвсем достатъчни — отвърна Ашкенази.
	— Това е наистина добре! — кимна Донев. — А кога ще приемете стоката?
	Ашкенази се засмя.
	— Това не е нужно! — отвърна той. — Първо, аз разбирам от вашата стока толкова, колкото ескимос от крокодили… И второ, не допускам, че ще доставите негодна стока на една млада страна, която се опитва да прави революция…
	Споразумяха се разговорите да започнат на другата сутрин.
	— Днес искам да разгледам София — каза Ашкенази. — Измирски ще ме поразведе… Пък отде да знае човек, може аз да го разведа… А иначе току-виж, че сме останали на сухо гърло…
	На другата сутрин Донев се увери, че двамата търговци не бяха прекалили с разходката. Ашкенази изглеждаше отпочинал, бодър и свеж като праскова. Той остави на бюрото тежката си чанта и възкликна възбудено.
	— Леле, какви поразии сте направили!… „Широката механа“, „Дълбоката механа“, шуменските бирарии… Та това беше гордостта на София, там са ходили велики личности… Трябваше да ги запазите поне като експонати. Никой свестен град не е направен само от нови работи…
	След малко пристигна и Измирски. Изглежда че за него вечерната разходка не беше минала съвсем леко. Видът му беше уморен, под очите му личаха тъмни сенки.
	— Как е главата, колега? — запита бодро Ашкенази.
	— Главата — добре, но храносмилането май не е в ред — отвърна Измирски кисело. — Раци сос бристол ядох за последен път в живота си…
	След малко двамата търговци се затвориха в кабинета. Донев погледна продължително секретарката си.
	— Ще внимаваш повече от всякога! — каза той сериозно.
	— Разбирам, другарю Донев…
	— Ако стане нещо непредвидено — ще ме търсиш в министерството…
	На третия ден сутринта Донев намери Измирски при секретарката. Той пиеше кафе, видът му беше доволен.
	— Свършихте ли? — запита младият човек.
	— Ще ви кажа — кимна Измирски. — Имам право да си допия спокойно кафето…
	Той погледна секретарката и добави в добро настроение.
	— Във всеки случай правите отлично кафе…
	След малко те се оттеглиха в кабинета. Сега лицето на Измирски беше съвсем сериозно.
	— Ще ви кажа искрено, че съм много доволен! — каза той. — Проектодоговорът е в чантата ми, щом секретарката го препише, ще можете да го прегледате. Сега ще ви кажа само най-общите положения.
	Той се замисли за миг и продължи.
	— „Универ“ ще достави оръжие на Ашкенази по шестдесет и три спецификации. Това оръжие трябва да бъде доставено в едно неутрално арабско пристанище в срок от петдесет дни. Най-важното е, че Ашкенази ще плати цялата доставка, щом оръжието бъде доставено на неутралното пристанище. Целият риск за по-нататъшния превоз до застрашената арабска страна и на плащанията ще носи Ашкенази. По тоя начин ние си гарантираме и взиманията, и какъвто и да е риск от политически скандал… Така добре ли е?
	— На пръв поглед — много добре! — каза Донев сдържано. — Но Ашкенази е един много опитен търговец… Защо се е съгласил на такава прекалено изгодна за нас сделка?
	— Сега ще ви обясня… Ние му правим десет процента отстъпка от реалната цена, плюс законната комисионна сума… Това за нас е изгодно, понеже обективният риск е много голям… Но е изгодно също и за Ашкенази… Навярно той е водил предварителни преговори с арабската страна и смята, че си е гарантирал всички взимания… Ашкенази е търговец с голям замах… Той не се ръководи от максимата — „малка печалба, но сигурна“.
	Донев се замисли.
	— А как ще бъдем сигурни, че ще достави оръжието точно там, дето е нужно? — запита той. — Представете си, че го потопи в морето?
	— Как тъй — ще го потопи? — погледна го Измирски с недоумение.
	— Както се потопява… Представете си, че някоя велика сила му плати повече за това, отколкото арабската страна, за която става дума…
	Измирски разпери ръце.
	— Тоя риск ние не можем да предотвратим! — каза той. — По начало в основата на сделката лежи доверието… Щом той знае за доставката, дори с военен кораб да я изпратим на застрашената арабска страна, той пак може да я провали. За това е необходимо само да вдигне един телефон…
	— А ако ние уговорим всички плащания, след като оръжието стигне до мястото, на което сме го изпратили?
	— Това е безсмислено — възрази Измирски. — Ако той реши да продаде на чужда сила нашата обща тайна — какво биха го интересували нашите плащания?…
	Донев веднага се съгласи в себе си, че това е наистина така.
	— Добре — каза той. — Кога ще бъде подписан договорът?
	— Утре в дванадесет часа, тук във вашия кабинет… Ще го подпишем само двамата с Ашкенази, от името на „Универ“ и „Ашкенази и син“…
	— А Генчев?
	— Това е пък мое условие! — каза Измирски решително. — На Генчев ще съобщим как стои въпросът само от финансовата страна… Повече от това той не бива да знае…
	— Тая работа не е толкова проста! — измърмори младият човек. — Генчев има право да знае…
	— За това не споря! — каза Измирски сухо. — Тогава аз няма да подпиша — нека подпише той…
	Донев забави отговора си.
	— Това какво е? — запита той внимателно. — Инат или лично съперничество?
	Измирски се намръщи.
	— Искрено казано — това е предпазливост! — отвърна той. — Ако и тоя път започнат да ни обискират корабите — това ще бъде край за нас. Нима не го разбирате?… Защо трябва да носим чужди рискове?… Аз предлагам освен нас двамата никой друг да не знае нито срока, нито кораба, нито пристанището… Ако отговаряме — поне да знаем защо отговаряме…
	— По принцип сте прав! — отвърна Донев. — Колкото зависи от мен — ще се постарая да бъде така, както вие искате…
	Донев ясно забеляза как лицето на Измирски просветна.
	— Знаех, че ще се разберем! — възкликна той доволно. — Ще видите, че тъй е най-добре… И не само за тоя случай, а по принцип… Ако и миналия път бяхме постъпили така — сега нямаше да си блъскате главата с разни догадки…
	И двамата се засмяха. Измирски се почеса.
	— Щях да забравя!… Довечера ще дадем малък банкет на Ашкенази… Ще бъдем само ние тримата…
	— Поне в тоя случай приличието изисква да поканим и Генчев…
	Измирски се поколеба за миг.
	— Това наистина може! — съгласи се той. — Ашкенази е стара лисица, няма да откопчи от устата му нито дума… Но чувствувам, че Генчев ще ни развали вечерята със своята кисела физиономия…
	Поне в това отношение Измирски се оказа лош пророк. Генчев дойде на вечерята изрядно облечен, усмихнат, вежлив. Той не даде да се разбере нито с една дума или жест, че се чувствува засегнат. Но Донев, който го наблюдаваше внимателно, забеляза ясно някаква потиснатост в поведението му, в мигове погледът му сякаш опустяваше, отнесен от неприятни, натрапчиви мисли. Единствен Ашкенази се забавляваше искрено и от все сърце, отдаден преди всичко на своите гастрономически увлечения. Измирски се стараеше да поддържа разговора, но изглежда че и него вечерята не го забавляваше. Чашата му си оставаше винаги пълна, яденето — едва наченато. Най-после той извади от джоба си кръгла алуминиева кутийка и внимателно глътна някакви хапчета. Все пак другите го забелязаха.
	— Раци сос Бристол! — въздъхна Измирски. — Нито за стомаха ми, нито за бъбреците…
	Постепенно настроението спадна до нулевата точка. Дори вечно жизненият Ашкенази се принуди да погледне часовника си. Изпиха кафето, разкланяха се любезно, стиснаха с изкуствено оживление ръцете си и с облекчение си пожелаха „лека нощ“. Но като се разделяха в хола, Донев усети върху себе си дългия, настойчив поглед на Ашкенази, който сякаш нещо се опитваше да му каже. Търговецът се упъти към асансьора, другите трима — към изхода. На стълбището те си кимнаха бегло и всеки побърза да вземе своята посока, сякаш в тоя миг се плашеха един от друг. Донев пое вдясно към Универсалния магазин и спря разколебан пред входа на обикновения ресторант. Да влезе ли веднага или да направи една малка разходка? Но улицата му се видя пуста и досадна и това реши въпроса. Той прекоси няколко мраморни зали, отвори една тежка дъбова врата и отново се озова в хола, който преди малко бе напуснал. Но сега там нямаше никой, само дежурният администратор ровеше нещо в книжата си. Без да бърза, Донев се запъти към барчето.
	Първият човек, когото видя, беше Ашкенази. Той седеше на една от близките маси и гледаше право в лицето му. Тоя път изглеждаше някак необичайно сериозен, съвсем го бе напуснало неговото обикновено бонвиванско настроение. Донев хвърли бегъл поглед към залата. Имаше още една заета маса — точно в насрещния ъгъл — и на нея седяха Моника и Даскалов. Донев ясно забеляза радостното трепване у Моника, но нямаше възможност за избор. Той направи няколко крачки и седна при Ашкенази. Търговецът го гледаше с нескрито облекчение.
	— Бях сигурен, че ще се върнете — каза той. — И все пак…
	— А ако не бях се върнал?
	— Щях да помисля, че не си гледате добре работата! — отвърна сериозно Ашкенази. — И все пак щях да ви потърся утре сутринта… Какво ще пиете?
	— Това, което и вие пиете…
	— Хубав отговор! — едва забележимо се усмихна Ашкенази. — Едно уиски, моля — обърна се той към бармана.
	— Аз ви слушам, господин Ашкенази — каза Донев.
	Ашкенази отново втренчи в него сините си очи. Лицето му в тоя миг изглеждаше съвсем преобразено, нещо остро и решително се появи в опънатите му черти.
	— С хора като вас трябва да се говори направо и откровено! — каза той. — Това ще бъде полезно и за двамата…
	— Наистина! — кимна Донев.
	— Затова ще ви кажа направо, че тая сделка е за мен най-важната в живота ми. Тя е най-опасната и ако се осъществи изцяло — ще бъде най-доходната. Аз или ще изплавам напълно, или докрай ще пропадна. Трети път няма и вие разбирате колко много съм заложил на вашата карта…
	— И какво ви безпокои! — запита внимателно Донев.
	— Това ви е съвсем ясно! — отвърна Ашкенази. — И най-хубавото е, че в тоя случай нашите интереси съвършено съвпадат. Никой от нас двамата не е по-заинтересуван доставката да се осъществи докрай…
	— Това е наистина така! — кимна Донев.
	Ашкенази млъкна, защото барманът се бе запътил към тях. С крайчеца на окото си Донев забеляза унилия вид на Моника. Даскалов нещо оживено й говореше, но от своето място той не можеше да чуе нито дума. От друга страна, това беше хубаво, това означаваше, че и те няма да чуят нищо от техния разговор. Барманът остави чашата и си отиде.
	— Аз познавах лично Бен Салал! — продължи Ашкенази. — Успях да направя за него една малка доставка. Знам за смъртта му и за смъртта на Висконти… Знам и за обиските на вашите кораби. Това означава, че в системата на алжирската доставка е включен предател. Ако ние автоматично го превключим и в нашата доставка — ясно е, че сме загубени…
	— Господин Ашкенази, вие знаете, че успяхме да доставим оръжието в Алжир…
	— Това е наистина така! — каза търговецът. — И ако не беше така — изобщо не бих се заел с тая работа…
	— Аз мисля, че трябва да бъдете спокоен! — продължи Донев. — Ние вече имаме обица на ухото… Знае ли някой освен вас името на пристанището, на което ние трябва да доставим стоката?
	— Разбира се, че не! — възкликна Ашкенази. — Аз ще ви го съобщя лично на вас в часа на моето тръгване… Ще ви съобщя също така името на моя доверен човек там… Корабът пристига, капитанът се свързва с моя агент, сумата се депозира, разтоварва се стоката и с това нашата обща сделка приключва. Всичко останало ще бъде моя грижа…
	— Отлично! — каза Донев. — Мисля, че може да спите спокойно…
	— Аз все още не мисля така! — въздъхна Ашкенази.
	— Бихте ли ме посъветвали нещо?
	Лицето на Ашкенази някак особено се изостри. Той помълча малко, после каза.
	— Страхувам се да не бъда несправедлив… Но, според мен, най-добре е сумата да не бъде внесена за сметка на „Универ“… Нищо по-просто от това да бъде заключена в корабната каса…
	— Взели сме мерки в това отношение — кимна Донев.
	— И второ, не давайте виза на жената на Измирски…
	Донев погледна продължително събеседника си.
	— Той е наше доверено лице… Нямаме причини да му откажем…
	— Няма да му отказвате… Но ще забавите под някакъв предлог, докато приключи нашата сделка…
	— Закъде ще поиска тя виза?
	— Това нямам право да ви кажа… Но вие сам ще разберете…
	— Да, ясно…
	— Не го вземайте много навътре! — предупреди го сериозно Ашкенази. — Просто една мярка за по-голяма сигурност… В такива неща човек трябва да подозира всеки за всичко… Но вие добре ме разбирате…
	— Напълно! — усмихна се Донев. — Длъжен съм и вас да подозирам…
	— Ама ясно! — кимна енергично Ашкенази. — Страх ви е да не изсипя оръжието в морето… И да получа за това една хубавичка премия…
	Донев го погледна учудено.
	— Откровено казано — наистина съм го мислил…
	— Откровено казано — такава обективна възможност съществува… Но аз това нещо няма да направя. Аз никога няма да скъсам с България. И ми се струва, че тук, в тая прохладна страна, ще прекарам последните дни на живота си…
	— Според вас, кой уби Бен Салал?
	— „Черната ръка“, естествено…
	— А кой го предаде?
	— Струва ми се, Висконти… Предполагам, че е взел пари, без да достави стоката… И за да предварди удар върху себе си, е побързал да ги предаде… Зле си е направил сметката… С алжирците двойна игра не може да се играе… Това са наистина хора, които са си сложили главата в торбата… Аз мисля…
	Но Ашкенази не можа да каже какво мисли, той млъкна внезапно с поглед, отправен към вратата. Донев погледна бързо нататък. На прага стоеше Генчев и смутено гледаше към тях. Нещо в позата му едва-едва подсказваше, че е готов да се върне назад. Донев се учуди с каква необикновена бързина Ашкенази промени изражението на лицето си. Сега то отново приличаше на лице на пийнал бонвиван и гуляйджия.
	— Какво стоиш там?… Сядай тук! — обади се пръв Ашкенази.
	Генчев приближи неохотно и седна край масата им.
	— Поверителен разговор? — запита той иронично.
	— А, не — моля ти се! — засмя се Ашкенази. — Само българите говорят в кръчмата за работа и на работа за кръчмата… Ние вече имаме по други навици… Какво ще пиеш?
	— Право да ви кажа — нищо…
	— Не може нищо…
	— Един френски вермут тогава…
	Ашкенази поръча. Донев използува малката пауза, за да погледне към съседната маса. В погледа на Моника той съзря учудване и обида. Но много повече го стресна погледът на Даскалов — с такава ненавист гледаше той към Генчев.
	— Не знаех, че директорите имат навик да обикалят нощните заведения — обади се Донев.
	— Защо? — повдигна вежди Генчев. — И те са хора…
	— Навярно сте търсили някоя млада дама?
	— Защо не?
	— Тогава бих могъл да поканя едно младо момиче… Просто за украшение на скучната маса — каза Донев.
	И без да дочака отговор, той стана и приближи към масата на Моника. Даскалов извърна главата си. Лицето на момичето сякаш се вкамени.
	— Мога ли да ви поканя на нашата маса? — запита любезно Донев.
	Моника го погледна хладно.
	— Не, уморена съм… Ще си вървя…
	— Много ви моля…
	— Не, не мога… В края на краищата човек трябва да се съпротивява на лесния начин на живот…
	— Много съжалявам! — каза младият човек искрено.
	Той се върна на масата си. Генчев пиеше мрачно вермута си, втренчил неподвижно поглед в зелените светлини на бокса. Ашкенази, който сякаш съвсем го бе забравил, едва откъсна погледа си от Моника.
	— Хубаво момиче! — каза той. — Ваша приятелка?
	— Уви, не!… Просто позната — усмихна се Донев.
	— Наистина жалко! — каза сериозно Ашкенази. — На вас ви трябва хубава и умна жена… Това е единственият начин да се спасите от опасни съблазни…
	Донев усети как Моника стана от масата и след малко видя тънката й фигура на изхода. Токчетата й тракаха сърдито, тя излезе, без да се обърне. За миг на Донев се стори, че светлината в барчето силно намаля. Генчев допи мълчаливо вермута си, измърмори някакво извинение и си отиде. След малко и Ашкенази погледна часовника си.
	— Време е — каза той. — Нека бъдем утре с бистри глави…
	Донев го изпрати до асансьора. Като се обърна, той видя пред изхода Даскалов, който го гледаше със своя изстинал, мрачен поглед. Известно време двамата се гледаха, после Даскалов бавно приближи.
	— Искам да говоря с вас, другарю Донев — каза той със своя малко дрезгав глас.
	Донев кимна.
	— В бара?
	— Не, можем да си поговорим по пътя…
	— Още по-добре — съгласи се Донев.
	Те излязоха на тъмния, прохладен площад и поеха по посока на градината — по същия път, който бе извървял преди няколко вечери с Моника. Даскалов крачеше бавно, навел глава, нищо във вида му не подсказваше, че има намерение да заговори.
	— Е, чакам — обади се най-сетне Донев.
	Едва сега Даскалов повдигна глава и го погледна продължително.
	— Аз знам кой сте вие, другарю Донев. И се сещам с каква работа сега се занимавате… В края на краищата ние сме нещо като колеги…
	— Били сме — поправи го хладно Донев.
	— Все едно! — намръщи се Даскалов. — Едно искам да ви кажа — напразно си губите времето с мене…
	— Чак пък такова уважение не съм ви направил — обади се Донев иронично.
	— Знам аз! — поклати убедено глава Даскалов. — Хванали сте се за туй — защо не съм изпратил навреме мострите… Ще ви кажа защо… Може да ви се види просташко, но тъй е… Предната вечер се запих с мои приятели тук в бара. Трябва добре да съм дръпнал. Легнах към пет часа, но навих преди това будилника. И въпреки всичко не се събудих…
	Той помълча малко и добави:
	— В това е цялата мистерия!… Ако мислите нещо друго — на грешен път сте… Може да съм се пропил, може да съм станал половин човек — то е друг въпрос!… Но акъла си не съм загубил…
	— Тъй си и предполагах — измърмори неволно Донев.
	— Аз знам, че сте умен човек! — поклати бавно тежката си глава Даскалов.
	— Това пък отде знаете? — попита иронично Донев.
	— Моят шеф каза — това момче има глава. Но за тая работа трябва не само глава, трябва нос… и е прав човекът…
	— Предполагам, че след толкова уиски вие сте си загубили съвсем обонянието…
	— То не се знае! — каза мрачно Даскалов.
	— И като мой бивш колега, накъде бихте ме упътили? — запита Донев със затаена ирония в гласа.
	Даскалов спря и го погледна втренчено.
	— Не се майтапете! — каза той сериозно. — Ще ви кажа само едно име — Генчев.
	Донев неволно се усмихна.
	— Много сте категоричен — каза той. — Но ме интересува — това ваше мнение ли е или на вашия шеф?
	— Все едно…
	— Мотиви?
	— Какви мотиви?… Тук не трябват мотиви, тук трябва да имаш нос. А старият има нос, в това можете да бъдете съвсем сигурен.
	— И все пак трябва да има и мотиви някакви — каза Донев.
	— Той е кариерист! — каза твърдо Даскалов и очите му някак особено блеснаха.
	Донев отново се усмихна — разговорът наистина го забавляваше.
	— И да е вярно, това не се смята за държавно престъпление.
	— А трябва да се смята! — избухна Даскалов. — Слушайте, аз може да съм пияница, но имам морал… А може и за туй да съм станал пияница. Но който е кариерист, няма никакъв морал… Който е кариерист, няма ни морал, ни идеи, ни отечество, ни семейство дори… От него всичко може да се очаква…
	— Така е — кимна Донев. — Макар да е доста преувеличено.
	— Не, никак не е преувеличено — откликна някак екзалтирано Даскалов. — Та не разбирате ли?… Ние сме потънали до гуша сред кариеристи, подмазвачи и подлеци… Те ще ни задушат, те ще удушат и целия ни строй… Те вече са ни помъкнали към дъното, а нищо не можем да им сторим, защото сме слепи, защото не им обръщаме внимание, защото ги търпим, вместо да им сплескваме главата, където ги срещнем…
	Даскалов говореше развълнувано, гласът му беше съвсем искрен. За пръв път Донев го погледна внимателно.
	— Слушайте, Даскалов, ще бъда към вас съвсем откровен! — заговори той. — Алкохолът наистина не е засегнал вашето чувство за нравственост. Но е поразил душата ви. Вашата душевност е станала мрачна и болезнено подозрителна. Вие вече виждате всичко лошо в преувеличена светлина…
	— Значи, според вас, няма такива хора? — запита Даскалов учудено.
	— Разбира се, че има!… Но те не са нито толкова много, нито толкова силни!… Те не могат да ни завлекат на дъното. Напротив, ние ще ги завлечем на дъното…
	— Мене вече ме завлякоха! — каза Даскалов с горчивина.
	— Не, вие сам вървите натам! — каза Донев сериозно. — Защото така ви е приятно… Пък търсите на всичко това някаква причина и оправдание…
	Даскалов го погледна и млъкна. Известно време те вървяха мълчаливо по улицата.
	— Какво беше мнението на Бен Салал за Генчев? — запита най-сетне Донев.
	Даскалов не отговори веднага.
	— Веднъж той направо ми каза: „Чудя се как тоя човек може да заема такъв пост“.
	Донев спря, лицето му беше много сериозно.
	— Слушайте, Даскалов, вашите лични чувства не трябва да се превръщат в необективност! — каза той. — Питам ви като колега — наистина ли Бен Салал каза тия думи?…
	— Не ви лъжа! — каза мрачно Даскалов. — Каза го пред Моника…
	— Тя не ми е казвала нищо подобно…
	— Може да е забравила… Но ако се съберем тримата, ще си припомни.
	— Не, не е толкова важно — поклати глава Донев.
	След две пресечки те се разделиха. Донев за пръв път му подаде ръка, Даскалов някак поривисто я стисна в своята. Донев за миг се поколеба, после каза:
	— Слушайте, Даскалов, ако питате мен — Дорев е много по-опасен за вас, отколкото Генчев… Дорев не гаси мрачния огън у вас, той го подклажда. А вие се мъчите да го гасите с все по-големи и по-големи дози алкохол. Помислете за това, което ви казах…
	Даскалов енергично поклати глава.
	— Вие не го познавате! — каза той. — Дорев е най-истинският човек, когото съм виждал!… Той просто не е човек, той е светец…
	После махна с ръка и бавно се запъти надолу по улицата.


	14

	Договорът бе подписан точно в 12 часа на другия ден в кабинета на Донев. Ашкенази и Измирски положиха подписите си с известна доза тържественост, след това се ръкуваха сърдечно и целунаха. От двамата по-развълнуван изглеждаше Ашкенази, сините му очи някак особено блестяха. Донев взе папката и я отнесе в другата стая.
	— Заключете я грижливо! — каза той на секретарката си. — И изобщо внимавайте…
	— Да направя ли по едно кафе?
	— Няма да сбъркате…
	Донев се върна в кабинета си. Двамата изглеждаха в добро настроение, увлечени в приятелски разговор. След малко секретарката донесе кафетата.
	— Другарят Генчев се обади — каза тя. — Помоли след това да отидете при него…
	Донев и Измирски бързо се спогледаха.
	— Само аз? — попита Донев.
	— Каза само за вас…
	— И аз ще дойда — обади се Ашкенази. — Да се сбогувам с него…
	Измирски ги изпрати до кабинета на директора, но не влезе. Стаята на секретарката бе съвсем празна. Лицето на Ашкенази изведнъж рязко се промени, доби своето напрегнато изражение.
	— Ще ви дам плика сега! — каза той. — Няма нужда да ме изпращате на самолета…
	Донев пое плика и внимателно го пъхна във вътрешния джоб на сакото си. Изражението на Ашкенази поомекна:
	— Не забравяйте какво съм ви казал!
	— Бъдете напълно спокоен! — отвърна Донев.
	— В плика са всички необходими данни… Но трябва да ги пазите под най-строг секрет, както се уговорихме…
	Донев не успя да отвърне, тъй като вратата се отвори и в стаята влезе секретарката. Тя приветливо им кимна.
	— Другарят директор ви чака…
	Те влязоха в големия, луксозен кабинет. Генчев стана прав, заобиколи бюрото и сърдечно се ръкува с двамата.
	— Всичко в ред ли е? — запита той Ашкенази.
	— Напълно…
	— И сте доволен?
	— Не мога да се оплача! — каза Ашкенази усмихнат. — Но заминавам следобед, дойдох да се сбогувам с вас…
	— Жалко! — отвърна с искрено съжаление Генчев. — Мислех да ви заведа на лов… Щяхме да ударим някоя сърничка в Боровец…
	— Имала късмет сърничката — обади се Донев…
	След малко Ашкенази се сбогува сърдечно, взе чантата си и излезе. Двамата мъже останаха сами. Генчев се върна зад бюрото и тежко се отпусна на стола си. Лицето му бе съвсем потъмняло.
	— Какво значи това, другарю Донев?… Да не съм обявен за персона нон грата?
	— Не ви разбирам добре — отвърна хладно Донев.
	— Много добре ме разбирате… Криете се от мен, водите преговори зад гърба ми…
	— Вие знаете, че сделката е на „Универ“ — каза Донев.
	— Но за тия сделки отговарям аз!…
	— Това е легенда, която сам сте си създали! — отвърна сухо Донев. — Аз проверих… За сделките на „Универ“ си отговаря Измирски, а вие отговаряте само за финансовата отчетност…
	— Това е някаква нова версия! — каза мрачно Генчев.
	— Това е истинската версия!… И не разбирам каква е тая ваша страст да се пъхате сам между шамарите…
	Генчев не отвърна веднага, лицето му бе все тъй намръщено.
	— Едно ми е ясно — че не се ползувам вече със старото доверие! — каза той. — А може би съм и под подозрение?
	Донев стана нетърпеливо от мястото си.
	— Мислех ви за много по-разумен човек — каза той. — А вие нервничите като жена. Ако има нещо ясно — то е, че във вашата работа стана провал. Аз ще взема всички мерки втори провал да не се случи…
	Генчев не отговори.
	— Всичко, което върша, е във ваш интерес! — каза Донев. — Не разбирате ли, че колкото по-малко знаете, толкова по-малко и ще отговаряте. А вместо това вие като че ли нарочно си търсите белята…
	— Не остава нищо друго, освен да ви благодаря за грижите! — каза иронично Генчев. — Но да бъдете съвсем спокоен и сигурен, най-добре ще бъде да ви отстъпя моето място…
	— Не ми е необходимо — отвърна Донев. — Аз не ламтя за служби и власт.
	След тоя инцидент Генчев се зави като какавида в пашкула си и вече за нищо не потърси шефа на секретната служба. Само веднъж се срещнаха по коридорите на учреждението, Донев любезно поздрави, но Генчев отмина само с едно сдържано кимване.
	Разбира се, това повече развесели Донев, отколкото да го обиди. Пък и беше твърде зает, за да обръща внимание на дреболии. В тоя етап на сделката цялата работа лежеше и върху него. Той трябваше да води секретни преговори с морското управление, да осигури кораб, да уточни сроковете. Договорът най-сетне беше изготвен и той го заключи грижливо в касата си. Оставаше нов, не по-малко важен проблем — оръжието да се транспортира при пълна тайна до пристанището и да се натовари без никакъв риск на кораба. Тая сложна задача с много неизвестни изискваше пълно напрежение на силите, за да бъде решена правилно и навреме. За тая цел се налагаше и едно посещение при Дорев.
	Донев мисли няколко часа, преди да посети Инженерния отдел. Тоя път транспортът на оръжието трябваше да се осъществи, без да даде ни най-малко указание на хората от отдела в каква посока ще замине той и за каква държава. Разбира се, и тук можеше да се импровизира някаква диверсионна акция, но Донев се отказа. Шефът на Инженерния отдел беше твърде умен, за да му изиграят каква да е игра. По-скоро със своите лъжливи действия те биха му подсказали истината. Най-доброто оръжие в случая наистина като че ли си оставаше безпрекословната и абсолютна тайна. За Донев беше безкрайно интересно как ще реагира на това Дорев.
	Когато младият човек влезе в кабинета му, Дорев седеше зад бюрото си и с голямо внимание зобеше страниците на „Юманите“. Той вдигна глава, смени очилата си и с въздишка каза.
	— Хубав вестник!… Защо не можем да направим и ние такъв?
	— Навярно можем — усмихна се Донев.
	— Но не искаме?
	— Навярно не смятаме това за нужно.
	Дорев се замисли, в очите му се появи смях.
	— Не може да има друго нормално обяснение — каза той. — Какво ви вее насам?
	Донев се облегна на стола си.
	— Ще трябва отново да облекчим вашите складове — каза той внимателно.
	— Много добре! — съгласи се веднага Дорев. — Да ви кажа право, не съм никакъв скъперник… Стига оръжието да свърши добра работа…
	— Смятам, че наистина ще свърши.
	— Отново в Алжир? — запита веднага Дорев.
	— Тоя път тайната ще остане заключена в мене — отвърна младият човек усмихнат.
	Донев усети само за миг острия изпитателен поглед на събеседника си.
	— Само във вас? — попита той.
	— Да, само в мен…
	— И правилно! — каза с готовност Дорев. — В тия работи наистина шега не може да има… Да ви кажа право, първия път се работи съвсем лаически…
	— Една бука за наука! — усмихна се Донев. — Пък за вас е без значение дали ще ви кажем или не… Вие си имате нос…
	— Наистина имам! — отвърна сериозно Дорев. — Но избягвам да го пъхам в чужди работи.
	Дорев разгледа внимателно спецификациите, след това разделиха оръжието на групи с оглед на най-рационалния транспорт. Определянето на необходимия транспорт им отне най-малко два часа. Като завършиха всичко, Донев попита.
	— Колко дни са ви необходими, за да се подготвите?
	— Два дни! — отвърна Дорев.
	— Това е много хубаво! — каза зарадван младият човек. — Добре, в петък вечер ние започваме да товарим…
	— Доста бърза работа! — каза Дорев.
	— Наистина бърза! — съгласи се Донев. — Ние можем да чакаме, но те не могат…
	На устните на Дорев се показа слаба, непривична усмивка.
	— Сега ще ви докажа, че наистина имам нос! — каза той. — Оръжието ще бъде доставено на страна с горещ климат и силно насечен географски релеф… Дотам тя ще пътува по море…
	Нито един мускул не трепна по лицето на младия човек.
	— Какво ви дава основание да мислите така? — запита той спокойно.
	— Главно съотношението между оръжията с крута траектория и тия с по-права и директна стрелба… А освен това и съставът на някои от маслата и откатните течности… Ако това е вярно — третият извод сам се налага — до такава страна може да се отиде само по море…
	— Ще ви помоля да ми давате от време на време под наем вашия нос — каза шеговито младият човек.
	— Разбира се!… С удоволствие — стига да умеете добре да си служите с него…
	— В това не се съмнявайте…
	— Тогава носете го и да ви е халал! — каза весело Дорев. — Но да си послужа още един път с него… Вие навярно ще искате да поговорим за Даскалов?
	— Наистина! — каза сериозно Донев. — Само вие можете да му помогнете, защото само вие сте за него истински авторитет… Той трябва да се лекува…
	— Да се лекува? — погледна го учудено Дорев.
	— Да, да се лекува… Алкохолизмът е болест и като всяка болест се поддава на лечение…
	Дорев отмести погледа си, лицето му постепенно потъмня.
	— Не е там въпросът! — отвърна най-сетне той. — Да речем дори, че се излекува… Но докато съществува дразнителят, винаги има опасност от рецидиви… И то в увеличен размер…
	— А според вас, кой е дразнителят? — попита Донев любопитно.
	— Този, който го е довел дотук — каза Дорев. — Неговите първи разочарования… И недъзите на нашето общество, които, вместо да изчезват, се затвърдяват все повече и повече…
	Младият човек погледна внимателно събеседника си.
	— Очистването на душата от песимистични възгледи също влиза в лечението — отвърна той.
	— Песимистични възгледи! — възрази нетърпеливо Дорев. — Лесно ви е да слагате етикети… Това не са възгледи, това е действителност.
	— И вие твърдите, че основата на нашата действителност са недъзите?
	— Не твърдя такова нещо… И все пак има чувствителни хора, които не могат да се примирят с недъзите на коя да е действителност… Особено пък на нашата…
	— Но има също хора, които се мъчат да оправдаят своите грешки с чуждите! — поклати глава Донев.
	— Не е така! — някак неочаквано рязко възрази Дорев. — Не търсете винаги най-лесното обяснение. Това не ви отива и на професията. Аз не мога да понасям кариеристите и мошениците. Ненавиждам безгръбначните. Добре, вие сте умен и наблюдателен човек… Какви свои грешки оправдавам с тая своя ненавист?
	Въпросът не беше лек. Но точно към тоя въпрос се бе стремил досега Донев.
	— Може би своята необективност — отвърна той предпазливо.
	Дорев го изгледа с недоумение.
	— Твърдите, че аз съм необективен? — възкликна той. — Осмелявате се да го твърдите?
	— Моля ви се, нищо не съм твърдял… Аз просто го допуснах… И нямам право да го твърдя, с вас съм говорил само за неколцина души.
	За учудване на младия Човек Дорев веднага пъхна главата си в примката.
	— Искате да кажете за Генчев? — усмихна се саркастично Дорев. — Да, вие сте съвършено прав, в тоя случай съм бил съвсем необективен. Моето мнение за него е безкрайно по-лошо. И сега мога да ви го кажа направо — не си губете времето с нас… Заинтересувайте се по-отблизо от Генчев…
	— С кои вас? — запита учудено Донев, много по-учудено, отколкото мярката позволяваше.
	Дорев го погледна намръщено.
	— Моля ви се, само не се правете на ударен. Става дума за мене, за Даскалов, за Измирски, ако щете, който е също един необикновено честен и чувствителен човек. Вие навярно нас подозирате, вместо да се заемете с единствения, който може да възбуди някакво истинско съмнение…
	Донев не отговори веднага.
	— Слушайте, другарю Дорев, и ви моля да си вземете сериозна бележка! — започна той. — Аз никого не подозирам… Аз вече не си служа с тия овехтели методи… Ако тръгна от празни подозрения, никой в очите ми не може да бъде съвсем чист… В живота и на най-свестния човек винаги може да се намери някое съмнително петънце…
	Нещо особено блесна в погледа на шефа на Инженерния отдел.
	— Дори в моя? — запита бързо той.
	— Да, дори във вашия! — отвърна спокойно Донев.
	— Интересно е да се чуе!…
	— Щом ви е толкова интересно — позволете ми наистина да ви го кажа. Вие сте били командир на бойна група в Белгия… Вие сте бил арестуван в Гестапо и въпреки това сте оживели. И изобщо вие сте единственият, който е оживял в Гестапо след такова тежко обвинение… Защо да не допуснем, че сте били вербуван там и цялата история с концлагера да е била един банален прийом да ви се създаде известна легитимност?
	Донев забеляза как очите на Дорев изведнъж се разшириха, лицето му силно пребледня.
	— Как не ви е срам! — избухна той. — Каква е тая отвратителна логика? Та по тая логика вие ще изкарате предатели нашите най-изтъкнати революционери, светците на нашето революционно движение.
	— Аз ви предупредих, че това не е моя логика! — каза спокойно младият човек.
	Но Дорев сякаш не го чу, лицето му бе все тъй възбудено и яростно.
	— Безобразие! — избухна отново той. — За мен да твърдите това — за човека, който се е отрекъл от всичко свое… Който се е отказал и от служби, и от вили, и от апартаменти, за да се завре доброволно в тая миризлива дупка…
	Донев се усмихна слабо.
	— Във всеки случай не може да се откаже, че сте си избрали доста интересна дупка! — каза той. — Дупка, в която с удоволствие би се настанило всяко чуждо разузнаване…
	Очите на Дорев бяха все така широко отворени.
	— Вън! — изкрещя той. — Вън от кабинета ми!…
	Но младият човек не помръдна от стола си.
	— Моля ви само без крясъци! — каза той сухо. — Аз не съм човек от улицата, аз изпълнявам тук дълга си…
	Дорев помълча за миг, после някак изведнъж омекна и сякаш се сви и потъна в стола си.
	— Не ви е срам! — каза той глухо.
	— Напразно си давате под наем носа, другарю Дорев! — продължи младият човек. — Ако си беше на мястото, може би нямаше така да избухнете. Аз ви казах всичко това като пример докъде може да доведе липсата на обективност… И празната подозрителност.
	Дорев нищо не отвърна, но видът му подсказваше, че не е никак успокоен от това обяснение.
	— Вие не сте под подозрение! — каза Донев. — Ако бяхте под подозрение, нямаше да споделям с вас важни държавни тайни. Но съгласете се, че и вие нямате право да ми тикате под носа друг човек, без да имате за това някакво сериозно основание.
	— А може би имам някакво? — все тъй глухо отвърна Дорев.
	— Тогава сте длъжен да го споделите с мене.
	Шефът на Инженерния отдел мълчеше мрачно. Когато отново заговори, гласът му беше някак особено глух и потиснат.
	— Бен Салал ме обичаше и ми имаше доверие… Веднъж той ми каза: „Генчев е истински мошеник… На ваше място аз не бих го държал нито миг повече на тая служба“. Това ми каза и аз не го разпитвах повече… Тогава не знаех, че нещата ще се развият по такъв начин…
	Известно време и двамата мълчаха.
	— Защо не ми казахте това, когато говорих с вас първия път? — запита строго Донев.
	— Защо! — Дорев вдигна безпомощно рамене. — Ясно е защо!… С такова показание веднага можеш да окачиш човека на въжето… А аз съвсем не бях сигурен. И смятах, че е не моя, а ваша длъжност да откриете истината. Може би след това малко съжалих, че съм бил толкова сдържан… И днес просто се опитах умишлено да ви насоча натам, гдето, според мен, трябва да падне главното съмнение…
	— Тъй! — кимна Донев. — С кого освен с мен сте споделили тия думи на Бен Салал?…
	— С никого! — възкликна Дорев. — Е — и с Даскалов, естествено… Но това за мен е все едно с никого…
	— Съвсем не е все едно, но както и да е — измърмори младият човек.
	След десет минути Донев напусна кабинета. Когато се озова в тъмното стълбище, той доволно потри ръце. Тежката завеса бе започнала бавно да се повдига.


	15

	Товаренето на транспортите започна точно в определения ден и час. Донев прекара почти до разсъмване в складовете, за да проконтролира лично провеждането на акцията. Както очакваше, Дорев се мярна там само за половин час. Те поговориха малко и на пръв поглед разговорът им би могъл да мине за съвсем обикновен и естествен, но Донев ясно чувствуваше дълбоката хладина и отчужденост в думите и държанието на своя събеседник. И самият той бе някак повехнал, жълтото му лице бе станало още по-болезнено и жълто, правите му устни бяха съвсем загубили цвета си.
	— Можете спокойно да си идете! — каза накрая Донев. — Аз ще дежуря тая вечер вместо вас… Пък утре ще видим…
	— Да, наистина ще си вървя! — отвърна шефът на Инженерния отдел. — Да ви кажа право — никак не се чувствувам добре…
	Към четири часа Донев се прибра у дома си. Сутринта го стресна упоритият звън на телефона. Преди да вземе слушалката, той погледна набързо часовника си. Часът беше около девет без десет.
	— Ти ли си, Донев! — чу той равния глас на полковник Несторов. — Моля ти се, ела веднага при мене!…
	Но Донев познаваше много добре шефа си, веднага долови вътрешното възбуждение в тоя привидно равен и безличен глас. Той се обръсна с възможно най-голямата бързина, на която беше способен, погледна отново часовника си и поръча такси. За обикновеното делнично шетане тоя път не остана никакво време.
	Точно в девет часа и двайсет минути Донев прекрачи прага на своя началник. Полковник Несторов седеше зад бюрото си и като видя младежа, лицето му доволно светна.
	— Браво! — възкликна той. — И си успял да се обръснеш?
	— Това при всички обстоятелства, другарю полковник — усмихна се младият човек. — Предполагам, че имате за мен някаква новина?
	Полковникът се подпря на бюрото си. Погледът му блестеше.
	— Новината наистина си я бива — каза той. — Хаймер е в София…
	В първия миг Донев не повярва на ушите си.
	— Хаймер? — възкликна той. — Пристигнал е, без да го разберем?
	— Доста трудно щяхме да разберем — каза шеговито полковникът. — Както трябваше да се досетим — той е пристигнал с фалшив паспорт…
	— Ама, разбира се! — възкликна Донев. — Боже, какъв съм глупак…
	— Виж, тая дума не я възприемам… Иначе трябва да я отнеса и към себе си.
	— Къде е сега?
	— Обади ми се от хотел „Рила“… В десет часа ще бъде тук…
	— Чудесно! — каза зарадван Донев.
	— Аз вече се поосведомих — продължи полковникът. — Пристигнал е като представител на една голяма швейцарска фирма…
	— Естествено, естествено! — мърмореше оживено Донев. — Басирам се, на каквото щете, че той е светил маслото на Висконти…
	— Сега ще разберем това…
	— Навярно е млад човек?
	— По паспорт тридесет и седем годишен… Енергично лице… И изобщо си го бива — ще видиш…
	В това Донев се увери след половин час, когато въведоха госта в кабинета. Беше едър мъж с почти атлетично телосложение. Косата му беше много руса, но кожата тъмна — силно изгоряла от слънцето. Само около очите тя бе неуловимо по-светла, сякаш дълго време бе носил шофьорски или тъмни очила. Хаймер се държеше спокойно и уверено, сърдечно стисна ръцете на двамата мъже в кабинета, свободно се отпусна в кожения фотьойл…
	— И ето — пристигнах — каза той, като се усмихна едва забележимо. — Много ми се искаше да дойда заедно с Халил в България, но решихме, че това е опасно…
	Той млъкна за миг, светлите му очи сякаш за миг потъмняха.
	— А по-добре да бях дошъл само аз — добави той тихо.
	— Навярно вие се досещате за какво ви извикахме? — запита полковникът.
	— Мисля, че да — отвърна спокойно Хаймер.
	— Вие знаете, че нашите кораби бяха претърсвани в Средиземно море — продължи Несторов. — Тоя факт, а и някои други факти ни карат да мислим, че у нас е било извършено предателство. Не е изключено на това предателство да се дължи и трагичната смърт на нашия общ приятел…
	Хаймер неуловимо трепна.
	— Това не допускам! — отвърна сериозно той.
	— Казваме го само като едно далечно съмнение! — продължи полковникът. — Но имаме сведения, че Бен Салал се е усъмнил в България в някой човек или… в някое събитие, да речем… Вие сте негов близък сподвижник, допускаме, че ви се е доверил… Имаме молба към вас да ни разкажете всичко, което знаете за неговото посещение в България й за трагичната му смърт…
	Хаймер се облегна назад и се замисли.
	— Не само близък сподвижник, но и близък приятел! — каза той. — Аз бях неговият пръв помощник в Европейската зона по отношение доставките на оръжие за алжирската армия… Той наистина ми се доверяваше във всичко. Или почти във всичко. И все пак много се съмнявам, че ще мога да ви бъда наистина полезен в днешния разговор.
	Двамата българи неволно се спогледаха — началото не беше никак обнадеждаващо.
	— Все пак разкажете всичко, колкото се може по-подробно! — обади се отново полковникът. — Може би ще намерим някаква пътечка към истината…
	Хаймер скръсти ръце на колената си и дълбоко въздъхна.
	— За съжаление по деловата работа Халил говори много малко — започна той. — Каза ми, че оръжието е солидно и доброкачествено. Особено беше доволен от големия размер на доставката. Каза ми също, че са го приели, както не е очаквал, и че е разговарял с много сериозни и делови хора, които ще направят всичко, за да удържат думата си. Изобщо той беше с много повишено настроение за тая сделка, смяташе, че това е неговият най-голям успех в цялата му нелегална дейност по снабдяването на алжирската армия с оръжие. Веднъж го попитах откъде идва у него тая сигурност… Той ми отговори, че тоя път доставката не се върши от търговци, които мислят само за печалбите си, а от хора, които искрено поддържат антиколониалните борби на поробените народи…
	— И никакъв намек за някакво съмнение? — попита полковникът.
	— Ще ви кажа, като му дойде времето — отвърна Хаймер. — Много повече и с много по-голям възторг Халил говори за България и за нейните хора… Впечатленията, които вашата страна бе оставила в душата му, бяха наистина незабравими…
	— Не ви ли е говорил за конкретни хора, с които тук се е запознал? — запита Донев.
	Хаймер за миг се поколеба.
	
	— По принцип — не! — отвърна той. — Но като го познавам много добре, имам основание да смятам, че тук някаква жена му е направила особено впечатление…
	— А защо нямаше постоянен адрес? — запита полковникът. — Доколкото знаем, преди идването си в България той е имал постоянна, на всички известна квартира?…
	— Да, той наистина след завръщането си от България живееше в нелегални квартири — съгласи се Хаймер. — Но причина за това не беше неговото пребиваване в България… Той се страхуваше и от полицията, и от „Черната ръка“… Той се страхуваше да не би немската полиция да го екстрадира във Франция… А освен това имаше основания да смята, че „Черната ръка“ е влязла в дирите му…
	— Ако не е тайна — в какво се състояха тия основания?
	Хаймер отново се замисли.
	— Вие навярно сте чули нещо за аферата Висконти? — запита той.
	— Да, знаем всичко, което писаха вестниците…
	— Ще ви кажа това, което не знаете… Висконти беше уговорил с нас една много голяма сделка… И даже получи доста чувствително капаро… Но след това той се уплаши от сделката или пък просто я продаде на французите за повече пари. Ние съобразихме, че ако второто е вярно, той непременно е издал и Бен Салал, с когото проведе личните преговори. В такъв случай със законно основание можехме да чакаме или неговата екстрадиция, или намесата на „Черната ръка“…
	— Това е станало скоро преди Бен Салал да дойде в България? — запита полковникът.
	— Много скоро!… След като разбрахме, че сделката с Висконти се е провалила, ние решихме да се обърнем към „Универ“. И това е нашата основна грешка, защото трябваше направо с вас да почнем… Бен Салал се върна в Бон с фалшив паспорт и веднага се настани в нелегалната квартира…
	— Извинете — прекъсна го Донев, — вие му приготвихте тая квартира, докато той отсъствуваше от Германия?
	— Не, той живя в нея близо седмица, преди да замине за България. И скоро след като се върна от България, отново я смени…
	— По свое желание?
	— Да, по свое желание… Пък и новата квартира беше по-удобна от старата във всяко отношение… Струва ми се, това е последното място в Бон, където полицията би решила да го потърси. По изрично желание на Халил новата квартира знаех само аз… Само чрез мен той се свързваше с останалия свят. Повечето от нашите разговори водехме по телефона на един доста условен език. В деня преди да дойде в Дюселдорф, той ми се обади по телефона, за да ме предупреди да го чакам. На другата сутрин той взел колата си от гаража и пристигна при мен след доста сериозна обиколка, за да избегне централния път…
	— Извинете, че така често ви прекъсвам! — обади се отново Донев. — Тая кола как беше регистрирана? На негово име ли?… И къде се намираше гаражът?
	— Колата беше обикновена — фолксваген! — отговори веднага Хаймер. — Той я имаше от няколко години и тя бе регистрирана на името на Ханибал Хамидиен. А що се отнася до гаража — той се намираше в неговата стара нелегална квартира. Положението беше такова, че не бе никак удобно да местим и колата в новата квартира. Той пристигна в Дюселдорф в много повишено настроение, особено щастлив, че корабът е пристигнал на местоназначението. Тук ние направихме фатална грешка, която никога не мога да си простя — оставихме колата на улицата, макар и не точно пред моята квартира. Наистина аз казах на Халил, че ще бъде по-разумно да заведа колата до някой обществен гараж, но той само махна с ръка — не обърна особено внимание. „Ако са ме проследили — каза той, — това никак няма да ни помогне. Напротив, ще им дадем една допълнителна възможност да разберат точно в коя квартира съм отседнал.“ Тоя довод ми се видя и на мене разумен, аз не настоях повече. Тогава и на ум не ни мина, че фашистите могат да сложат в колата пластична бомба…
	— Навярно Бен Салал не е вярвал сериозно, че „Черната ръка“ е по дирите му — обади се полковникът.
	Хаймер дълбоко въздъхна.
	— Изглежда че така стои работата — каза той. — За „Черната ръка“ през тая фатална вечер изобщо не стана дума. Халил не говореше за нищо друго, освен за сполучливата доставка. Той смяташе, че това оръжие ще доведе до прелом във военните действия или най-малкото ще направи французите много по-отстъпчиви при едни вероятни преговори. Разбира се, и на двамата ни направи особено впечатление фактът, че оръжието пристигна с друг кораб и не точно в определения ден. Ние тогава си обяснихме това с ваши допълнителни мерки за сигурност. Няма да скрия от вас, че това закъснение създаде доста затруднения на нашия доверен човек в пристанището…
	— За момент! — прекъсна го полковникът. — Бихте ли ни казали в какво се състояха тия затруднения…
	— Близко е до ума! — отвърна Хаймер. — За кораба и за точния ден на пристигането знаехме само трима души — Бен Салал, аз и нашият доверен човек там, който трябваше да приеме кораба. И никой друг!… От наша страна бяха взети всички мерки, за да не се допусне провал. Нашият доверен човек на пристанището трябваше да вземе всички предохранителни мерки разтоварването на кораба да стане в тайна. Това беше много тежка и сложна задача, но нашият представител, както по-късно научих, се е справил с нея блестящо. Но на другия ден той, разбира се, не е бил подготвен и френското разузнаване разбра за доставката. За щастие това не беше фатално, французите не можаха да ни попречат и оръжието пристигна на мястото си.
	— Тогава защо е било необходимо Бен Салал да идва в Дюселдорф? — запита полковникът.
	— Във връзка с плащането — отвърна Хаймер и лицето му някак особено потъмня. — Предния ден той беше получил парите по специален куриер от Франция. Когато пристигна у дома, Халил ги носеше в чантата си. Това беше цяло състояние, разбира се, но Халил хвърли чантата на кревата така небрежно, сякаш в нея се намираше непрано бельо. По-нататък работата лежеше върху мен. Още на другия ден трябваше да замина за Швейцария по наш канал и да внеса парите в двете банки…
	— Защо в двете? — някак спонтанно възкликнаха и двамата българи.
	Хаймер ги изгледа продължително.
	— Това очаквах да науча от вас! — каза той бавно. — Тогава, разбира се, тоя въпрос му зададох и аз, но той ми каза, че не може да ми отговори. Това доста ме учуди, по делото ние нямахме никакви тайни. Спомням си, че веднага след това ми каза нещо, което предполагам, че ще ви заинтересува. Ще ви повторя дословно неговите думи, тъй като ми направиха впечатление и аз ги запомних. „Мислех, че съм извършил фатална глупост в България, но изглежда че съм се излъгал.“ Това бяха думите му. Не е прието между нас да се разпитваме и аз не зададох никакъв въпрос повече. Но той сам ми каза: „Въпросът е малко деликатен, ще дойде време и ще разбереш“.
	— Спомняте ли си размера на сумите? — запита Донев.
	— Да, разбира се, с най-голяма точност…
	Хаймер спомена двете цифри, полковникът ги записа.
	— Продължавайте нататък — кимна той.
	— Вие можете да си представите в какво душевно състояние пристигнах в Женева! — продължи Хаймер с променен глас. — Аз не мислех за пари, душата ми гореше за отмъщение. Все пак първата ми грижа беше да се справя с парите, тъй като и сам не се чувствувах в безопасност. Голямата сума внесох в една банка за сметка на „Универ“… Втората сума внесох по шифрована сметка в една друга, по-малка банка.
	Той спомена името на банката.
	— А шифърът? — запита полковникът.
	— Ще ви кажа искрено, че шифъра не запомних — отвърна Хаймер със съжаление. — Мога само приблизително да кажа цифрите, но това не е нищо. Понеже вноската беше секретна и нямах право да се интересувам от нея, аз сметнах, че нямам право да помня и шифъра. Но наистина ли вие не знаете нищо по тая сметка? — запита той.
	Полковникът бавно поклати глава.
	— Съвсем нищо! — каза той. — Това е за нас една загадка, с която тепърва ще трябва да се справяме. Но вие напълно ли сте сигурен, че и малката сума се е отнасяла до нашата сделка.
	— Разбира се! — каза уверено Хаймер. — Това Халил ми спомена изрично.
	— Наистина интересно! — измърмори полковникът.
	Хаймер замълча, изглеждаше че е разказал всичко, което е смятал необходимо да разкаже. Все пак полковникът запита.
	— Това ли е всичко?
	— Почти всичко! — отвърна неохотно Хаймер. — Разбира се, аз не се върнах в Германия и не възнамерявам скоро да се върна. Вашата покана получих чрез един доверен човек. Вие се досещате, че да дойда тук с фалшив паспорт, не беше съвсем лесно и това ме принуди да закъснея известно време…
	Отново настана мълчание. Хаймер пръв попита.
	— Може би имате още някои въпроси?
	Донев помръдна стеснено на мястото си:
	— Бихте ли ни разказали нещо за смъртта на Висконти? — запита той.
	Хаймер се облегна мълчаливо назад. Лицето му някак особено се измени, устните му здраво се стиснаха. С тоя си вид изглеждаше, че няма да проговори никога, но той все пак проговори.
	— Нямам право да ви кажа!… И все пак ще ви кажа, защото чувствувам, че се намирам между приятели…
	— В това наистина не се лъжете! — кимна полковникът.
	— Казвам ви го като знак на взаимно доверие — продължи Хаймер. — Заради своята измяна Висконти бе осъден на смърт от наш революционен съд. Но трябва да ви кажа искрено, че тая присъда имаше повече символичен характер. След като загина Халил, за мен животът вече нямаше друг смисъл, освен да отмъстя за смъртта му. За мен беше ясно, че Висконти е предал Халил. Предал го е, за да разгромят чрез него нашата организация и по тоя начин да се спаси от нашето отмъщение. За мен това беше ясно като бял ден. Тогава аз лично проникнах във вилата му и го убих…
	— Със стрела, натопена в отровата „кураре“! — каза полковникът.
	— Точно така! — кимна Хаймер с блеснал поглед. — С „кураре“, което бяхме получили от вас. Ще ви кажа откровено, че наистина ни трябваше за медицински нужди, но аз съвсем не бях забравил Висконти и за всеки случай запазих едно флаконче за себе си. Това е ужасна отрова, бях просто поразен с каква светкавична бързина подействува. А предварително не вярвах, бях се приготвил да действувам и с огнестрелно оръжие…
	— А заглушителите? — попита Донев.
	— Това е вече съвсем друг въпрос! — махна с ръка Хаймер. — Заглушители ни трябваха за нашата борба против „Черната ръка“… И ние трябваше да им се противопоставим с нещо, не можехме да гледаме равнодушно как гинат всекидневно прекрасни наши борци… Впрочем постигнахте ли нещо в това отношение? — запита Хаймер любопитно.
	Разговорът постепенно потече по странично русло, доби съвсем приятелски характер. Все пак полковник Несторов не забрави нито за миг това, което беше длъжен да каже.
	— Господин Хаймер — започна той.
	Хаймер се усмихна за пръв път, но усмивката му беше някак непривична и печална.
	— Не ме наричайте „господин“ — каза той. — Аз не съм господин… Аз се лаская от мисълта, че сме с вас другари по борба… А това изпълва със съдържание целия ми съзнателен живот…
	— Добре, другарю Хаймер! — кимна полковникът. — Аз вече ви казах, че трябва да се чувствувате у нас като у дома си. Ние разбираме, че след толкова напрежение на вас ви е нужна почивка… Наистина, починете си добре тук, пък след това отново ще поговорим…
	Хаймер бавно поклати глава.
	— Може би сте прав — каза той тихо. — С години не съм почивал, не съм се чувствувал като обикновените хора в безопасност… И просто съм забравил какво всъщност означава то…
	— Добре, ние ще ви дадем един човек от нашата туристическа агенция, който ще ви съпроводи и настани в един от нашите курорти… Но не забравяйте нито за миг, че пред него и пред всички други вие сте тоя, който е на паспорта ви…
	— Това се разбира от само себе си! — усмихна се за втори път Хаймер.
	След пет минути Хаймер напусна министерството. Донев, който го съпроводи до изхода, видя как той се качи в колата си и как уверено я подкара по малката улица. Това наистина бе човек, за който смъртната опасност не представляваше нищо. След малко колата изчезна на ъгъла, Донев обърна гръб и се върна в кабинета на шефа си. Полковникът се бе облегнал на бюрото с глава между едрите си длани.
	— Не е много това, което научихме — проговори пръв полковникът. — Но не е и малко.
	— Точно така, другарю полковник! — кимна Донев. — И сега още по-силно чувствувам нуждата да поговоря с още един чужденец…
	— Предполагам, че става дума за митничаря? — усмихна се полковникът.
	— Да, за Морис Пливие…
	Полковникът го погледна изненадан.
	— Откъде знаеш името му? — запита той.
	— Много просто — от молбата на Измирски, с която иска да признаят разхода му.
	— Тоя разход наистина трябва да му се признае! — каза сериозно полковникът.
	— Аз ще се погрижа за това.
	— И какво предлагаш за Пливие?
	— В книгата за впечатления на нашата изложба в Цюрих той изрично е писал, че много иска да посети България…
	Полковникът се замисли.
	— Да, но ще загубим много време — отвърна той загрижено.
	— Поне да направим опит… Може пък да ни провърви…
	— Добре! — кимна полковникът.
	Вечерта Донев излезе, за да се поразсее от мислите си. Централните улици на града, които обикновено по това време бяха много оживени, сега му се видяха доста безлюдни. Беше разгарът на лятото, хората бяха заминали на море — къпеха се безгрижно по безкрайните плажове, почиваха, събираха сили за зимата. Но той не мислеше за тях, сега от ума му не излизаше светлокосият гигант. Нищо, нека отиде и той между тях, нека се отпусне поне за седмица вкоравената му душа. За миг си го представи с арбалета в ръка зад олеандровите храсти, видя очите му. Той вярваше сляпо, че е отмъстил за приятеля си, това чувство изпълваше докрай душата му. Не, бедни ми Хаймер, не си отмъстил!… Друг ще отмъсти вместо тебе и скоро при това, съвсем скоро!…
	Може би младият човек не разбираше, че прави широка дъга по пустите улици, че се приближава някъде. Той се стресна едва когато се изправи пред масивната фасада на „Балкан“. Е, добре — защо пък наистина да не влезе?… Той изкачи бавно стъпалата, мина през хола и се изправи пред тежката врата на барчето. Вътре имаше само две двойки, но Моника не беше между тях. Барманът веднага го забеляза.
	— Влезте, другарю Донев! — обади се той. — Заповядайте!…
	Донев се поколеба за миг, но влезе.
	— Една оранжада?
	— Не, много съм уморен… Нещо с мъничко алкохол.
	Младият човек се изправи пред бокса и дълго търси с поглед мелодията, която му трябваше, след това пусна автомата и седна край една от малките масички. След малко тихичко зазвуча песента и до носа му сякаш достигна едвам доловим дъх на нежен парфюм. Барманът донесе питието, Донев бавно отпи първата глътка.
	Той изпи всички глътки докрай, но Моника не дойде.


	16

	Един съвсем празен ден, колкото празен може да бъде акумулаторът, включен в мрежата за зареждане. Но на следния ден го чакаше интересна новина. Той влезе в кабинета на шефа си, полковникът стана от стола си и някак по момчешки се засмя:
	— Ти каза, че може да ни провърви!… И ето — провървя ни!…
	— Пливие се е съгласил?
	— Не, не се е съгласил и все пак е на път за България.
	Като видя озадаченото лице на помощника си, полковникът побърза да обясни.
	— Заминал е по своя инициатива за България… Това е съвсем автентично сведение на нашето туристическо бюро. Най-малко от две седмици той фигурира в техните списъци.
	— Кога е тръгнал?
	— Това не знаят, защото пътува със своя кола. Но предполагат, че най-малко преди пет-шест дни… Кой го знае къде се мотае по пътищата, без да знае, че го очакваш тук с отворени обятия…
	— Сам ли е?
	— Сам…
	— Това е хубаво, стига да не се залепи като мида някъде по адриатическите брегове — каза загрижено Донев.
	— Не ми се вярва! — успокои го полковникът. — Предупредих на границата, ще го посрещне човек от „Балкантурист“ и ще го настани в хотел „България“…
	След малко Донев се запъти за секретната служба — не бе ходил от два дни там. Когато отвори вратата, която водеше към стаята на секретарката, първият човек, когото зърна, бе Измирски. Той седеше близо до бюрото на момичето, нещо оживено приказваше. Като чу шума на отворената врата, Измирски бързо се обърна. Донев ясно видя как лицето му светна от облекчение.
	— Къде се загуби, бе човек! — възкликна оживено Измирски. — Рекох, че си заминал някъде…
	Донев сърдечно се ръкува.
	— Тоя път самарът остана у мене — отвърна той. — Тая работа не била толкова лека…
	— Така е, като не търсите помощници — каза шеговито Измирски.
	— Многото помощници развалят къщата! — отвърна Донев в тона му. — Елате при мене…
	Двамата влязоха в кабинета му и седнаха край малката масичка, която се намираше на две крачки от бюрото му. Донев извади кутия шоколадови бонбони и каза усмихнат:
	— Имам хубави новини за вас…
	— Това е добре… Хубави новини май от години не съм чувал — отвърна Измирски. — И какво ново?… Произвеждат ме действително генерал?
	— Нещо по-хубаво!… Първо — признават ви разхода в Цюрих. И второ — за успешната сделка ви определят една чувствителна премия…
	Нещо особено светна в погледа на Измирски.
	— Колко? — запита той кратко.
	— Сега не мога да ви кажа точно… Но на мен така ми предадоха — чувствителна. Най-хубавото е, че половината от тая сума ще получите в чужда валута… Така че в бъдеще ще се чувствувате по-спокоен, когато пътувате в чужбина.
	— Това е наистина хубава новина! — каза Измирски. — Доколкото си спомням — за пръв път получавам някакво сериозно отличие… И за коя сделка? За Ашкенази?
	— Защо за Ашкенази?… За Бен Салал… За Ашкенази отделно, като свършим успешно работата…
	Измирски се замисли.
	— Тия пари наистина идват навреме! — каза той. — Ще мога да отделя малко валута за жена си.
	— Тя ще пътува някъде?
	— Да, за Израел! — кимна Измирски.
	Донев го погледна учудено.
	— За Израел ли?… Че какво ще прави в Израел?… Там е по-горещо оттука…
	— Женски работи! — вдигна рамене Измирски. — Има в Израел някаква много близка приятелка… Смяташе от нея да вземе малко пари, но сега няма да има нужда…
	— Ашкенази ли ще прати сертификат?
	— Да, Ашкенази…
	— Малко се съмнявам, че ще я пуснат в Израел… Особено като разберат на кого е жена…
	— Ашкенази обеща да уреди тоя въпрос.
	Той помисли малко и добави:
	— Пък и друго имах предвид… Предполагам, че аз ще предам стоката на Ашкенази в уговореното арабско пристанище… Тъкмо на връщане ще мога да мина през Израел, за да прибера жена си.
	В тоя миг зазвъня телефонът. Донев стана от мястото си, отиде зад бюрото си и вдигна слушалката. В ухото му бръмна доста високо познат глас.
	— Другарят Донев ли е?
	— Да, аз съм…
	— Другарю майор, наредено ми е да ви съобщя, че митничарят е в София и сега се намира в хотел „България“.
	— Добре! — отвърна сухо Донев и веднага затвори слушалката.
	Той се върна на мястото си с разтуптяно сърце, но външният му вид с нищо не издаваше неговото вълнение. И Измирски изглеждаше съвсем спокоен.
	— За какво говорехме? — попита Донев. — Ах, да!… По принцип не се предвижда специален човек, който да предаде стоката. Съгласно установения ред — това е длъжност на капитана. И в Тунис ние не изпратихме човек, който да предаде стоката.
	— Там работата беше по-друга — каза Измирски. — Но ако сега не присъствува специален наш човек — Ашкенази може да направи някои рекламации.
	— Е, да, прав сте — съгласи се Донев. — Ще говоря още веднъж в министерството… Нашата работа е наистина по-специална, заслужава да се похарчи някой и друг долар повече…
	След малко Измирски си отиде. Донев го изпрати до външната врата, след това рязко се обърна. Секретарката никога не бе виждала лицето на своя шеф така напрегнато и сериозно.
	— Ела при мен! — каза той бързо и веднага хлътна в кабинета си.
	Когато секретарката влезе след него, Донев енергично въртеше шайбата на телефона. Гласът му прозвуча рязко.
	— Марков, ти ли си?
	— Аз съм…
	— На телефона е Донев. Преди малко ти ли ми се обади?
	— Аз, другарю майор…
	— Чакай на телефона! — каза Донев, като едва криеше вътрешното си раздразнение.
	Той отново се обърна към секретарката. Лицето му бе все така нервно и възбудено.
	— Седнете край малката масичка! — каза той. — Не на тоя стол, на другия.
	Секретарката мълчаливо седна край масичката. Донев затисна с длан слушалката.
	— Опитайте се да чуете какво ще ми кажат по телефона! — обади се той. — Макар и една думичка!… Много е важно!…
	Той вдигна ръката си от слушалката и отново заговори по телефона.
	— Слушайте, Марков, припомнете си какво ми казахте преди малко… И ми го повторете точно със същата височина на гласа. Ясно ли е или да ви повторя.
	— Ясно, другарю майор — отвърна гласът оттатък. — Наредено ми е да ви съобщя, че митничарят е в София и се намира в хотел „България“…
	— Добре, чакайте на телефона…
	Донев погледна изпитателно секретарката.
	— Чухте ли нещо?
	— Нищо — отвърна уверено момичето. — Някакъв глас се чуваше, но думи не можах да разбера.
	— Марков, повторете още веднъж фразата. Но сега на по-висок глас — каза Донев в слушалката.
	Марков повтори фразата. Сега гласът му звучеше съвсем отчетливо и ясно.
	— Чухте ли нещо? — запита отново Донев.
	Момичето го гледаше с разколебан поглед.
	— Струва ми се, че чух — България! — отвърна то неуверено.
	Донев въздъхна дълбоко.
	— Достатъчно, Марков — каза той по-спокойно. — Можеш да затвориш телефона.
	След няколко минути Донев вече летеше по стълбите на учреждението. Докато бързаше към хотела, умът му работеше усилено. Мислите, които носеха спокойствие, бяха повече от мислите, които носеха тревога. Не беше възможно Измирски да го е изпреварил в хотела. Надали би се опитал. Това би го изобличило повече от каквато и да е друга постъпка. И да е чул нещо, надали така евтино би се издал. Като наближи хотел „България“, Донев успокои крачките си и влезе във фоайето като всеки обикновен гражданин. На гишето за регистрация имаше двама души — дежурният администратор и една чиновничка, която в момента тъкмо записваше някакъв пътник. Администраторът забеляза Донев и веднага приближи към него. Целият му вид подсказваше, че го познава.
	— Мога ли с нещо да ви услужа? — каза той любезно.
	— Пристигнал ли е тази сутрин един швейцарец? — запита направо Донев.
	— Да, преди половин час.
	— Как се казва?
	— Още не съм го записал.
	— Добре, вземете му паспорта и елате с мен в канцеларията.
	Администраторът го въведе предвидливо в кабинета на директора. Там нямаше никой, можеха да говорят спокойно. Донев се легитимира, другият едва-едва погледна книжката му.
	— Мога ли да видя паспорта?
	Администраторът му го подаде. Това действително беше паспорт на името на Морис Пливие. От фотографията го гледаше пълничък, полуплешив човек с меки, увиснали бузи. Устните му бяха сочни като на жена, но затова пък погледът му даже на фотографията бе жив и енергичен.
	— Слушайте ме сега внимателно! — започна Донев. — Ще регистрирате господин Пливие в милицията, както е редно. Но той не трябва да фигурира никъде по вашите списъци — все едно че такъв пътник изобщо не е пристигал. Това ясно ли е?
	— Напълно ясно! — отвърна спокойно администраторът.
	— Освен това ще внимавате дали някой няма да запита за него. Най-малкото — ще се опитате да запомните добре външността му. Предупредете за това и вашия заместник.
	— Разбирам — кимна администраторът.
	— Къде е човекът, който го придружава?
	— Отиде си… Но те се уговориха нещо, навярно да се видят по-късно.
	— Тъй!… — Донев се замисли. — Сега аз ще се кача при господин Пливие и по всяка вероятност ще изляза заедно с него. Ще кажете на неговия придружител да дойде към един часа в ресторант „Копито“. Засега това е всичко…
	Когато Донев се изправи пред вратата на митничаря, той все още не бе съчинил добре на немски език своето приветствено слово. Не оставаше нищо друго, освен да се надява на вдъхновението си. Той почука, отвътре се чу едно звучно — влез! Донев отвори вратата, но в следния миг едва не се дръпна назад. Сред стаята стоеше полугол човек, неговият отпуснат, млечнобял корем лъщеше като тава.
	— Извинете! — измънка смутено Донев.
	— Моля, влезте спокойно! — обади се весело митничарят.
	В очите му грееше смях. Донев внимателно затвори вратата.
	— Наблюдение номер две! — каза шеговито митничарят. — Българите са свенливи…
	— А наблюдение номер едно? — запита в тона му Донев.
	— Номер едно — българите са необикновено любезни и предвидливи домакини. Да ви кажа право, никак няма да се учудя, ако след миг ми донесете домашните чехли, които забравих в Швейцария.
	— Не се съмнявайте, че ще получите един чифт — усмихна се Донев.
	— С кого имам честта? — запита любезно митничарят.
	— Казвам се Донев, заместник-директор на „Универ“…
	Митничарят здравата се облещи.
	— Дяволите да ви вземат, а отде знаете, че съм тук?
	— Има най-малко десет начина да разберем това.
	Митничарят се отпусна с вдигнати вежди в едно от креслата. Млечнобелият корем стигна едва ли не до брадата му.
	— Наблюдение номер три! — каза митничарят. — Пред българите Скотланд Ярд трици да яде. Но седнете де, защо стоите прав?
	Донев седна, като вдигна грижливо ръба на панталона си.
	— Господин Пливие, аз знам добре услугата, която сте ни направили — каза той. — Така че нашето внимание не бива да ви учудва…
	— Имам чувството, че съм спасил България от гигантско наводнение — засмя се митничарят. — Толкова е голямо това внимание. А къде е вашият генерал?
	— За съжаление той не е в България… Така че ще имам честта да го представлявам аз…
	— Жалко! — каза митничарят. — Той е много симпатичен човек…
	— Да се надявам ли, че нашият климат не ви е прекалено разочаровал? — запита Донев внимателно.
	— Да, доста горещо е тук — съгласи се митничарят.
	— Ако не сте уморен, готов съм да ви заведа веднага на едно място, където прохладата е гарантирана.
	— Може, защо не? — засмя се отново митничарят. — Не съм дошъл в България, за да се чувствувам уморен. Дошъл съм, за да гледам… Ще ми позволите ли да се облека?
	Донев беше даже готов да го посъветва в това отношение. Но облечен, господин Пливие загуби не само своята пикантност, но дори и половината от чара си. В доста широчката си, некоригирана конфекция той изведнъж заприлича на някакъв незначителен провинциален чичо.
	— Ще ми позволите ли да извикам кола?
	— Аз имам кола — обади се митничарят с доза от самочувствие.
	— Не ви съветвам… Та ние няма да пием там газирана лимонада… Ще пийнем нещо като хората…
	— Това е един добър съвет — съгласи се митничарят.
	— У нас има такава поговорка: „Не е важно човек да има много ум. Важно е да му идва навреме“.
	— Чудесно! — възхити се искрено митничарят.
	След като господин Пливие се приготви, те слязоха в хола. Тук той изведнъж се досети.
	— Ама чакайте, аз имам гид… И сме си определили среща в дванадесет часа.
	— Бъдете спокоен, всичко съм уредил… Той ще ни намери в ресторанта.
	Тоя път господин Пливие не се учуди, навярно бе решил, че вече на нищо не бива да се учудва. Все пак чайката, която ги чакаше пред хотела, доста го постресна. Той влезе в колата с чувство на известно благоговение и измърмори.
	— Много хубава кола… Руска?
	— Да, съветска — кимна Донев.
	— Винаги съм твърдял, че руснаците имат чудесна индустрия! — каза митничарят доволно. — Американците с тяхното високомерие мъчно ще разберат това.
	Мощната кола ги изтегли съвсем бързо до билото на Витоша. Господин Пливие се умълча — през цялото време любопитно зяпаше през стъклата. С почти професионално любопитство той огледа и комплекса на „Копито“-то, след това удовлетворен измърмори:
	— Не е лошо!… И наистина е прохладно…
	Когато опитаха разнообразните салати и силно изстудената евксиноградска ракия, господин Пливие още повече се оживи, комплиментите му повишиха своята интонация. Той хареса не по-малко и обяда, и бялото вино, разговорът потече съвсем непринуден и приятелски. Донев едва успя да погледне дискретно часовника си. Наближаваше един часът, придружвачът можеше всеки момент да дойде.
	— А между другото ще можете да услужите на нашия генерал — каза Донев нехайно. — Ще потвърдите разхода, който той е направил за вас…
	Митничарят го погледна учудено.
	— Какъв разход?
	— Нима генералът не ви възнагради за услугата, която сте ни направили?
	Рядко на Донев му се беше случвало да види такова възмутено лице.
	— Какво говорите? — възкликна той гневно. — Да не би да искате да ме изкарате рушветчия?
	Донев сякаш съвсем се смали на мястото си.
	— Извинете, господин Пливие, имам чувството, че съм направил някакъв много идиотски гаф… Бледо си спомням, че ставаше дума за някакви петстотин долара и съм се заблудил, че това се отнася за вас…
	— Какви петстотин долара! — кипна отново митничарят. — Вразумете се, момко!… — Та вие смятате, че мога да си продам съвестта за някакви долари?
	— Успокойте се, господин Пливие, съвсем не смятам това…
	— Как не смятате?… Та вие го казахте…
	— Ясно е, че съм се заблудил…
	— Все едно!… Важното е, че сте го мислили!… И то за мен!… За мен!…
	Не беше никак лесна работа да се успокои обиденият митничар, но Донев успя донякъде. Накрая Пливие все пак измърмори:
	— Наблюдение номер четири: любезността на българите е съвсем европейска. На дъното й винаги има някакъв интерес…
	Донев го погледна сериозно.
	— Слушайте, господин Пливие, ако кажете това нещо в Швейцария, направо ще наклеветите нашия народ… Българите са наистина безкористни… Та ние сме готови да похарчим за вас много повече от тия жалки пари, за които споменах…
	— Нищо няма да похарчите!… Нищо няма да приема! — възбуди се отново митничарят. — Аз не съм рушветчия!… Направих го просто по… идейни съображения… И защото постъпиха несправедливо спрямо вашата пратка… Те нямаха право да вършат това и аз просто възстанових справедливостта.
	— Напълно ви вярвам… — каза Донев.
	Митничарят втренчи в него живите си очи.
	— Ако искате и аз да ви вярвам — кажете ми какви бяха мострите.
	— Генералът не ви ли каза?
	— Тогава нямах право да го запитам.
	— Добре, аз ще ви кажа!… В пратката имаше мостри от оръжие…
	Очите на митничаря отново възбудено засвяткаха.
	— А оръжието вие сте искали да пратите в някоя от поробените страни?
	— Точно така.
	— Значи правилно съм постъпил! — възкликна митничарят радостно.
	— Съвършено правилно — отвърна Донев с усмивка.
	Това като че ли изглади с гореща ютия всички недоразумения. Митничарят отново се оживи и с удоволствие се зае с изоставеното ядене. След половин час на Донев стана съвършено ясно на какво Пливие дължи размера на корема си. През това време пристигна и неговият придружител, малко изнервен, че е трябвало да бъхти дългия път с обикновен рейс. Донев поръча нова бутилка вино, която скоро успокои и придружителя.
	Сега Донев трябваше да се заеме с втората част на своята трудна задача. Необходимо беше да се отстрани митничарят за няколко дни от София, за да се избегне някоя случайна или нарочна среща с Измирски. Донев търпеливо обясни на Пливие, че в една красива местност на най-красивата планина в България ще се състои народен събор — фолклорен празник, на който ще се съберат народни певци от цялата страна в своите прекрасни национални носии. Съборът е голямо събитие, на което ще пристигнат гости от цял свят, и навярно за господин Пливие ще бъде много интересно да го види.
	— Може би господин Пливие е изморен? — обади се нетактично придружвачът.
	— Изморен?… — Аз изморен? — възкликна митничарят. — Млади момко, вие не познавате Пливие?
	С това въпросът бе решен — трябваше да тръгнат привечер и да преспят в Благоевград, за да бъдат сутринта навреме на събора. Последният инцидент възникна при плащането. Пийналият митничар искаше на всяка цена да си плати и трябваше да положат неимоверни усилия, докато го убедят в обратното. След половин час те се разделиха сърдечно пред хотела, Пливие с доста омекнала крачка се упъти към входа.
	— В министерството! — каза Донев на шофьора.
	Колата бързо потегли. Полковник Несторов беше в кабинета си и го чакаше. Донев му разказа подробно всичко, което се беше случило, включително и инцидента с телефона.
	— Наистина неприятно! — каза полковникът. — Но аз съм убеден, че Измирски нищо не е чул… Това, което една жена не може да чуе, няма да го чуе и дяволът.
	— Не знам! — въздъхна Донев. — Никак не съм спокоен…
	Те говориха още дълго време и стигнаха до един извод — не можеха да продължат успешно работата, ако не се срещнеха преди това с техния заместник-министър.
	— Ще се опитам генералът да ни приеме веднага — каза замислено полковникът. — Сега вече нямаме нито час за губене…
	Полковник Несторов взе веднага телефона, но се оказа, че генералът не е в министерството.


	17

	Наближаваше вече осем часът, когато най-сетне генералът, предупреден за тяхното искане, успя да ги приеме в кабинета си. За него не беше много трудно да познае по сериозните им лица, че разговорът ще бъде решителен.
	— Седнете! — каза той. — Моля ви, седнете по-близо…
	Двамата мъже мълчаливо се настаниха на креслата. Полковник Несторов извади от чантата си някаква папка и грижливо я настани на колената си. Генералът отново ги погледна внимателно. Труден, много труден и напрегнат беше тоя ден за него, но изглежда че най-трудното бе останало за последните часове.
	— Слушам ви! — каза генералът.
	Полковник Несторов леко се поокашля.
	— Смятаме, че сме постигнали решителен напредък в нашата работа! — започна той. — Нашият пръв извод е, че наистина е извършено предателство. И второ — ние сме убедени, че знаем кой е извършил предателството. Това е Измирски…
	Двамата забелязаха как генералът едва забележимо трепна, тъмна сянка легна на неговото светло, русо лице.
	— Измирски! — повтори той. — Човек с такова минало!… И сте убедени, че е именно Измирски и никой друг?
	— Точно тъй! — кимна полковникът.
	— Това наистина не е приятна новина…
	— Другарю генерал, искаме да ви предупредим, че това наше твърдение е все още една хипотеза. Но хипотеза, подпряна на няколко много здрави факти.
	— Да чуем! — каза генералът.
	— Изглежда че докато Измирски е стоял извън нашето внимание, най-напред той дълбоко се е обезверил — започна полковникът. — А след това може би се е озлобил и вътрешно корумпирал. И може би е имал известни обективни причини, които се крият в недалечното минало. Несъмнено той е бил доста онеправдан. Вие го познавате лично, знаете, че освен неговото революционно минало той е един много умен и способен човек, високо квалифициран и като специалист. Очевидно Измирски не е бил на мястото, което е заслужавал. Той е бил обикновен директор на завод, разболял се е на поста си, бил е пенсиониран с много ниска пенсия, бил е захвърлен настрани от пътя без никакво внимание и когато е потърсил правото си и възроптал против порядките — бил е изключен и от партията. Искам да ме разберете правилно, другарю генерал, аз не го оправдавам, аз просто искам да ви го обясня. Наистина по-късно той е бил реабилитиран, оказано му бе известно внимание, даден му бе секретен и отговорен пост, но злото се е било вече здраво настанило в него.
	— Като психологичен етюд това е добре! — каза генералът. — Но какви са фактите?
	— Фактите са такива, че при сключването на алжирската сделка той е поискал от Бен Салал известен процент за себе си, известна комисионна.
	— Смятате Бен Салал способен да дава рушвети? — попита учудено генералът.
	— Бен Салал е без друго един изключително честен човек, но може би не е имал друг изход… Неговата главна цел е била доставката на оръжие за алжирската армия и пред тая цел той е бил готов да затвори очите си за всичко друго. Тая комисионна не е малка, тя възлиза на пет процента от общата сума на доставката. Доказателства?… Вие знаете, че Петер Хаймер е тук, той ни каза, че по сделката с оръжие е внесъл за наша сметка две суми. Едната сума е на „Универ“ и отговаря точно на това, което получихме от Швейцарската банка. Втората сума е внесъл по шифрована сметка в друга банка. Тя представлява по размер точно пет процента от първата сума, изчислена просто до сантим…
	— Това е наистина много сериозно! — обади се замислено генералът. — Но защо смятате, че парите е получил именно Измирски.
	— Най-напред по пътя на обикновената логика. На кого Бен Салал би дал такава голяма комисионна? Изобщо кой получава комисионна?… Естествено, този, който е извършил услугата, който е отговарял за нея… Такъв човек в случая е Измирски. Не може например да бъде Дорев, защото Дорев е само едно техническо лице, от което нищо не зависи. Може да бъде Генчев. Но очевидно делът на Генчев в размера на общата работа е много по-скромен, той е отговарял за по-малка част от общата доставка — за консервите, цигарите и т.н.
	— Тоя мотив не е достатъчен, за да го оневини.
	— Разбира се, че не е! — кимна полковникът. — Но да вървим поред. Очевидно Бен Салал е разбирал, че комисионната е нещо нередно при нашия начин на живот и нашия строй. Вътрешно той е съжалявал за тая своя постъпка и се е опасявал за нея. На Моника той пише — цитирам по памет: мисля, че съм извършил в България непоправима глупост, която трябва да поправя. А на Хаймер е казал изрично: „Мислех, че съм извършил фатална глупост, но изглежда че съм се излъгал“. Вие чувствувате, другарю генерал, разликата в двата варианта. Навярно Бен Салал е разбирал, че човек, който може да вземе рушвет, спокойно може да извърши и предателство. Но като е разбрал, че доставката е извършена благополучно, той се е разколебал поне във възможностите за предателство.
	Генералът, който слушаше с напрегнато внимание, отново го прекъсна.
	— И все още аз не виждам тук образа на Измирски.
	— Ние наистина нямаме абсолютни доказателства. Иначе веднага бихме предложили да бъде арестуван. Там е работата, че всички пътища и пътеки водят към него. Да вземем най-грубите. Вие знаете за тия петстотин долара, които Измирски твърди, че е дал като подкуп на митническия чиновник. Той се казва Морис Пливие, днес Донев разговаря с него. Измирски ни е излъгал, той не е давал никакви пари на Пливие. Само един корумпиран човек може да извърши такава долна, мошеническа постъпка. А щом доказано е извършил една, защо да не извърши и втора?
	— Тук сте наистина прави! — кимна генералът. — А според вас, Измирски ли е съобщил на французите за нашата алжирска доставка?
	— Разбира се!…
	— Но тук има нещо съвсем нелогично — каза генералът. — Най-напред Измирски взима комисионна, за да осъществи една сделка, а веднага след това се мъчи да я провали. Но ако я провали — нали няма да вземе комисионната?
	— Другарю генерал, това е проблем, който още не сме решили! — обади се за пръв път Донев. — Но може да се допусне, че Измирски е уговорил с Бен Салал комисионната да му бъде внесена незабавно. След това — като е поразмислил — Бен Салал навярно е решил да изчака събитията. Едва когато е разбрал, че корабът наистина е пристигнал, той е внесъл чрез Хаймер парите…
	— Прекалено много предположения! — поклати глава генералът.
	— Но правдиви и логични, другарю генерал… Какво е станало по-нататък? Измирски осигурява най-напред своите вземания. След това решава да осигури благоволението на своите бъдещи господари. Защото, другарю генерал, самият факт, че е взел парите в чужда валута, говори, че е имал намерение да ги ползува в чужбина, да живее там. Добре, той осъществява и втората си задача — съобщава по някакъв начин на французите за нашия кораб. Какво остава още?… Да заличи следите си. Кой е единственият човек, който би могъл да го изобличи?… Разбира се, Бен Салал… Щом е платил пари за една неосъществена сделка, той би потърсил, естествено, сметка от Измирски за тия пари. Би се усъмнил в него. Евентуално би дошъл при нас, за да ни разкаже за своите подозрения. Тогава Бен Салал трябва да изчезне от лицето на земята.
	Полковник Несторов подробно разказа на генерала за аферата Висконти, така, както бе му я изложил Хаймер.
	— Според нас, Хаймер греши, че Висконти е предал Бен Салал. Висконти може да е издал Бен Салал, но той не е имал възможност да го предаде. Висконти не е знаел за нелегалните квартири на Бен Салал, защото тогава такива квартири още не са съществували. Но напълно възможно е Измирски да е знаел първата му квартира, тъй като естеството на работата е изисквало двамата да бъдат в постоянна връзка. Какво става по-нататък? Както знаем, у Бен Салал се явяват силни съмнения, че е извършил фатална глупост с незаконното договаряне с Измирски. Явяват се страхове да не бъде предаден. Мрачните му предчувствия, за които говори в писмото до Моника, не са празна приказка. Той решава да смени за сигурност първата си нелегална квартира, наема втора. „Черната ръка“ не знае за втората квартира, но след своето пристигане в Швейцария по някакъв начин Измирски ги уведомява за първата. Те дебнат около нея. Те научават може би, че в гаража на тая квартира Бен Салал все още държи своята лека кола и чакат часа, в който той ще отиде да си я вземе. Тоя час най-сетне идва, те го проследяват, зареждат пластичната бомба в изоставената на улицата кола и в края на краищата постигат целта, към която се е стремял и Измирски…
	Полковникът млъкна. И тримата мълчаха известно време замислени.
	— Всичко това наистина звучи съвсем правдоподобно — обади се най-сетне генералът.
	Сега Донев взе думата и разказа подробно за преговорите с Ашкенази и неговото съвсем недвусмислено предупреждение да се пазят от Измирски и да не разрешават виза за жена му.
	— Очевидно Ашкенази е един умен и прозорлив човек — продължи Донев. — Той се е досетил за това, около което ние вече толкова седмици напразно кръжим. А възможно е Измирски да е бил по-непредпазлив с човек като Ашкенази, когото все пак е смятал представител на един друг свят. Важното е, че Ашкенази вярно е подушил тайните намерения на Измирски. Въпросът е не само той да избяга от България, въпросът е да изведе и жена си. Планът му наистина е прост, но ефикасен. Ашкенази праща сертификат, заради него и заради Измирски ние разрешаваме визата. Жена му заминава за Израел — той за пристанището, на което трябва да пристигне нашият кораб. Тук той извършва ново предателство или пък взима от Ашкенази нова уговорена вече комисионна. С тия средства и със защитата и покровителството на своите нови господари Измирски си осигурява едно добро съществуване.
	Настана ново мълчание. Генералът вече не се съпротивяваше. Той въздъхна и запита направо:
	— Сега какво искате от мен?
	— Преди всичко разрешение да се направи секретен обиск в квартирата му. И освен това да бъде поставен под наблюдение… Ако Измирски се усъмни, не е чудно да се реши на някоя отчаяна постъпка.
	— За кога ви трябва това разрешение?
	— Ако е възможно — за утре…
	Генералът се замисли.
	— Това не е толкова лесно — каза той. — Както знаете, тия въпроси решава не отделен човек, а цяла институция… Но както и да е, ще направя всичко възможно да удовлетворя вашето искане.
	— Сърдечно ви благодарим, другарю генерал.
	— Бъдете утре по местата си — каза генералът. — Щом постигна някакъв резултат — веднага ще ви извикам…
	Той стана от стола си и другите двама станаха. Едва когато излязоха в коридора, двамата мъже силно стиснаха ръцете си като хора, които след безкрайно люлеене по морските вълни най-сетне са стъпили на здрав бряг.
	Разрешението те получиха към девет и половина часа сутринта. Щом се прибраха в кабинета на Несторов, Донев взе телефона и се свърза със секретарката си.
	— Потърсете веднага Измирски! — нареди той. — Щом го намерите — да дойде веднага в кабинета ми…
	Бяха им необходими само десет минути, за да уточнят следните си ходове. След това Донев бавно се запъти към секретната служба. Когато пристигна там, секретарката беше самичка и пишеше нещо на машината си. Тя повдигна глава и любезно му кимна.
	— Намерих Измирски… Обеща да дойде веднага тук…
	— Благодаря ви! — отвърна Донев и влезе в стаята си.
	Не трябваше да чака дълго — след десет минути Измирски влезе в кабинета му. Донев го наблюдаваше скрито, но внимателно — фалшивият генерал изглеждаше спокоен, може би малко повече оживен, но това оживление изглеждаше радостно.
	— Сетихте се най-сетне за мен! — каза Измирски. — Смятам го като някакво особено благоволение…
	— Какво да правя, като сам се предложихте — засмя се Донев. — Само че поръчката не е кой знае колко приятна.
	— Измирски седна на най-близкия стол.
	— Аз съм от старомодните хора — каза той. — За мен неприятното поръчение е за предпочитане пред приятното бездействие.
	— Вижте в какво се състои работата! — започна Донев сериозно. — Корабната агенция е на път да не удържи договорните си задължения. Ние трябваше да пренесем транспорта с кораба „Шипка“. Но тая сутрин от Варна ми се обадиха, че се е появила някаква нужда от ремонт в машинното отделение и според тях, тоя ремонт ще продължи десет дни. За нас това е много, това са цели пет дни след уговорения срок. Предлагам ви да заминете веднага за Варна и да видите на място как стои работата. Поне от вестниците знам, че понякога тия технически ремонти могат да се съкратят наполовина. Но дори да не са пет дни, два-три дни да отскубнете от тях — все е нещо.
	— Това ли е всичко? — запита Измирски.
	— Това е… Ангажирал съм ви билет за самолета, който тръгва в 16:30 часа… Утре сутрин спокойно можете да си свършите работата и вечерта да се върнете… Ще докладвате какво сте свършили само на мен и на никой друг.
	— Това се разбира от само себе си — кимна Измирски. — И смятайте, че ако аз не свърша нищо, тая работа изобщо няма как да се свърши…
	След малко Измирски си отиде. Най-опасният човек беше отстранен, оставаше жената. С нея въпросът беше по-лек — трябваше да бъде задържана на нощно дежурство. Донев отново се върна в министерството, за да провери дали целият сложен механизъм е пуснат в действие, дали няма да се появи някаква задръжка. Не, играта бе скроена безукорно, предвидени бяха всички ходове. Нямаше никакво съмнение, че най-доволен от тая монтирана игра щеше да бъде самият Измирски. Чрез тая малка екскурзия той научаваше — или по-точно щеше да смята, че е научил поне името на кораба и приблизителния ден на неговото тръгване.
	Точно в пет часа Донев, придружен от необходимия брой специалисти, проникна в квартирата на фалшивия генерал. Когато излезе оттам — часът минаваше десет. Но Донев знаеше, че колкото и да се забави — полковник Несторов ще го чака в кабинета си. И, разбира се, не се излъга — щом го видя, полковникът живо стана от стола си.
	— Е? — попита той нетърпеливо.
	— Има нещичко — отвърна усмихнат Донев. — За другите може да е нищо, но за мен е много…
	В първия миг полковникът наистина помисли, че това наистина е нищо, защото Донев извади от портфейла си и сложи пред него съвсем малко парченце бяла хартия, като че ли откъсната небрежно отнякъде.
	— Според вас, това какво е? — запита сериозно младият човек.
	Тоя път полковникът внимателно се взря в хартийката, после извади от бюрото си лупа и отново я разгледа.
	— М-да! — измърмори той със съмнение. — Това е парченце хартия, откъснато от ъгъла на обикновена хартия за писма.
	— Точно тъй! — каза Донев необикновено доволен. — А знаете ли къде го намерих?
	— Наистина това е доста трудно да се отгатне — каза шеговито полковникът.
	— Сега ще разберете!… Намерих го в един стар портрет на Измирски, който висеше на стената. Хартийката беше грижливо скрита между самия портрет и парчето картон, чрез който тоя портрет бе закрепен за рамката. Както виждате, другарю полковник, доста остроумно скривалище… Остава да се реши въпросът — каква ценност представлява тая хартийка, за да се крие така грижливо, и то по-далече от очите на хората?
	— Да ме вземат дяволите, ако тоя въпрос вече не си го решил! — каза полковникът.
	— Или поне смятам, че съм го решил! — кимна Донев. — Но ако моето предположение е вярно — тая нищожна хартийка хвърля изобилна светлина върху редица нерешени проблеми.
	— Ама говори най-после! — възкликна полковникът.
	— С две думи… Това парченце Измирски е откъснал от писмото, с което е изпратил своя донос във френското посолство…
	— Ама наистина! — трепна полковникът.
	— Защо?… Много ясно защо… Разбира се, той не е могъл да сложи под него подписа си, защото не е бил сигурен, че то ще пристигне на мястото си… От друга страна, той е искал те да знаят, че именно той е изпратил това писмо, а не някой друг. Той е разчитал да бъде възнаграден за своето предателство, което по силата на обстоятелствата рискувало да остане анонимно. Но с това късче хартийка той винаги би могъл да установи, че писмото е изпратено именно от него. За тая цел е достатъчно да се съединят автентичното писмо с хартийката, която държите в ръката си.
	Очите на полковника заблестяха.
	— Древен прийом — каза той. — Но винаги ефикасен…
	— Сега остава да анализираме смисъла на тоя факт — продължи Донев. — Ето първия извод, който веднага се налага: Измирски не е агент на френското разузнаване. Ако беше агент, той не би пращал писма, а би предал сведенията си чрез резидент. Дори да е загубил връзката, той би написал шифровано писмо с всички необходими сведения и не би рискувал с обикновено писмо, което, заловено, би могло да го изобличи…
	— Това е несъмнено тъй — кимна полковникът.
	— Той не е изпратил писмото и по пощата — не би направил такъв риск. Той не го е предал и на някой отговорен човек в посолството, тъй като на него би казал всичко устно или пък самият човек би бил свидетел от кого точно е получил писмото. Явно е, че той е предал писмото на някой страничен, непознат човек, но за който е имал сигурна гаранция, че ще го предаде, където трябва. Но кой е тоя човек?… Ако ние го намерим, ще имаме поне един сигурен свидетел за неговото предателство.
	Известно време двамата мълчаха.
	— Най-вероятно е, че той просто го е пъхнал в ръката на някой от обикновените чиновници в посолството… — каза полковникът. — Или пък го е пуснал в пощенската кутия на някой от тях…
	— Второто ми се вижда по-малко вероятно — каза замислено Донев. — За такова важно сведение той никога и при никакъв случай не би посмял да рискува. Предполагам наистина, че го е дал на ръка… Но отде го е познавал?… Не ми се вярва да е бил канен някога на някакъв прием в посолството, да е завързал там някакви връзки…
	— Защо? — вдигна вежди полковникът. — Той е ходил в посолството. Най-малкото е ходил там, за да получи виза за Франция… Както си спомняш, той е ходил два пъти в Париж…
	— Наистина! — каза зарадван Донев. — Това е една пътечка все пак… Службата за паспортите! — повтори той замислен. — Естествено, той е ходил най-малко пет-шест пъти да проверява за визата и някой човек му е направил там впечатление, някое лице, което е успял да запомни. А може би дори да е знаел името му, да е потърсил някое ходатайство пред него, за да ускорят работата му, да му издадат визата навреме… Тия неща стават, случват се, кажи-речи, всеки ден…
	— Повече, отколкото си мислим дори — съгласи се полковникът.
	— Ако наистина е завързал такава връзка, защо по-късно да не я използува за други цели?… Това е толкова близко до ума!…
	Донев помълча за миг, после внезапно попита.
	— А не можем ли да направим справка? Да разберем кои хора работят там?…
	— Можем, но утре — усмихна се едва забележимо полковникът. — Сега хората вече спят…
	— Какво от това?… Ще ги събудим… Нас колко пъти са ни будили?
	— Няма смисъл, мойто момче! — за пръв път с някакъв особен, дълбоко загрижен тон каза полковникът. — Иди да си починеш!… И без туй тая вечер никаква делова работа не можем да свършим…
	Младият човек въздъхна дълбоко.
	— Вие сте наистина прав! — каза той тихо. — Добре, до утре…
	Донев се прибра направо у дома си и спа тежък, непробуден сън до късно утро. Когато се събуди и погледна часовника си, разбра учуден, че е закъснял за работа. Все още се чувствуваше уморен, ръцете някак особено му тежаха. Опита се да направи лека утринна гимнастика, но и това не помогна. Тогава се обръсна бавно, оправи леглото си, след това взе едно такси и пристигна все пак с едно нормално закъснение в министерството. Полковник Несторов, който изглеждаше съвсем бодър и свеж, го погледна учудено.
	— Не очаквах да закъснееш точно днеска — каза той.
	Донев повдигна малко апатично рамене.
	— И аз не разбирам как се успах — измърмори той. — Имам чувството, че съм бил упоен тая нощ…
	Полковникът го погледна внимателно.
	— Това са преуморени нерви — каза той. — Нищо чудно, много млад си още. Къде сме ние старите атове!… Както и да е, обещавам ти, че след като приключим тая история, ще получиш веднага един хубав и продължителен отпуск…
	Но Донев сякаш не го чу.
	— Трябва да направим проверката — каза той.
	— Направих я вече… В паспортната служба в момента работи само един от хората, които са били там по време на Брюкселското изложение. Това е известният в града „гарсона“, бивш комарджия, но сега сериозен и прибран човек, който в нищо не е уличаван… Както разбрах, той е най-старият служител в посолството…
	— Как се казва?
	— Ето ти тук името, адреса и телефона.
	— Смятам да го посетя веднага — каза Донев.
	— Напразно ще биеш пътя… В момента той е на работа… Ще го намериш у дома му не по-рано от пет часа.
	Пет часа!… Това наистина беше ужасно далече… Но за свое учудване Донев усети, че внезапно се е събудил, много малко бе останало от умората, която го потискаше сутринта. Той сподели това с шефа си.
	— Ясно! — кимна полковникът. — Иди някъде да изпиеш две хубави кафета „еспресо“, ще се съвземеш съвсем…
	— Така и ще направя — съгласи се Донев. — Има ли някакво съобщение от Варна?
	— Не още…
	— Много ви моля да ме уведомите, ако се случи нещо непредвидено. Но надявам се, Марков ще се научи да си контролира гласа.
	Полковникът се намръщи.
	— Марков ще отговаря служебно за тая непредвидливост — каза той. — Но върви, пий кафе и поддържай връзка с мене…
	След кафетата Донев се ободри още повече и вече с олекнала стъпка се отправи към учреждението. Първата му работа беше да надникне в кабинета на Генчев.
	— Тук ли е шефът? — попита той секретарката.
	— Тука е — отвърна тя, но гласът й не беше никак любезен.
	Това бе все пак някакво откритие — младият човек не знаеше, че Генчев споделя своите огорчения със секретарката си.
	— Кажете му, че искам да го видя.
	Секретарката се повдигна неохотно и влезе в кабинета, като не забрави да затвори вратата след себе си. След малко тя отново се показа.
	— Заповядайте…
	Донев едва прикри усмивката си и влезе в солидния кабинет. Генчев го посрещна мълчаливо и не отвърна на поздрава му.
	— Ще ми разрешите ли да седна? — с възможно най-тънката вежлива ирония запита Донев.
	— Какво има да разрешавам? — едва не избухна директорът. — Мога ли да разрешавам?… Откакто сте тук, изглежда че вие командувате учреждението.
	— Ето тая ваша ревнивост като че ли е най-лошият ви съветник — отвърна Донев в същия тон. — Тя ви кара да се пъхате там, където не ви е работа.
	— Очаквам от вас да ми определите точно периметрите! — каза сърдито Генчев. — Иначе винаги рискувам да се окажа в небрано лозе…
	Донев се усмихна.
	— Оставете тия приказки, другарю Генчев — каза той. — Много скоро ще разберете, че не сте били никак прав… Но преди това ще ми позволите ли да ви задам един служебен въпрос.
	— Моля! — каза Генчев наежен.
	— Добре!… Кажете ми искрено защо сте се спречкали веднъж с Бен Салал?… Защо той ви е нарекъл мошеник?
	Генчев го погледна смутено.
	— Това беше дреболия — каза той. — Той смяташе, че доставката на консерви не отговаряше на предварителните мостри…
	— Искате да кажете, че консервите са били развалени?
	— Не бяха развалени! — каза троснато Генчев. — Но наистина не бяха от същото качество.
	— Ясно! — кимна Донев. — Искали сте да му пробутате залежали стоки…
	— Не мои… Аз нямам залежали стоки… Залежалите стоки са на държавата…
	— Все едно…
	— Аз съм търговец преди всичко! — повдигна тон Генчев. — Аз…
	— Оставете! — каза огорчено Донев. — По-млад съм от вас, за да ви уча на комунистически морал, но изглежда че е нужно… Там хора мрат за своята свобода, а вие се опитвате да ги храните с боклуци!… Не ви ли е срам да ме гледате?
	Донев се повъртя притеснен из кабинета си, после се върна в министерството. Беше пристигнало съобщение от Варна, че там работите се развиват нормално. Към един часа пристигна второ съобщение, че Измирски е приключил разговорите и ще се върне обратно в София със самолет, който тръгва от Варна в 14:40. Беше вече без значение кога точно ще се върне, те бяха свършили своята работа.
	Едва към шест часа следобед Донев получи съобщение, че „гарсона“ се е прибрал у дома си. Той взе такси и веднага пристигна пред жилищния дом, в който живееше служителят на чуждото посолство. Квартирата му беше на втория етаж. Донев позвъни, след малко на прага се появи висок мършав мъж по халат. И проницателният му поглед, и дълбоко нарязаното му от бръчки лице подсказваше за човек, който е имал какво да научи от живота. Донев веднага му се легитимира.
	— Искам да поговоря с вас — каза той спокойно.
	— Моля, заповядайте! — също тъй спокойно и любезно отвърна домакинът.
	Влязоха в някаква стая, мебелирана със стари скъпи мебели. Донев седна на висок стол с още по-високо облегало, гарнирано с красива седефена инкрустация. Домакинът седна точно срещу него. Лицето му не подсказваше никакво вътрешно напрежение или тревога. Да, с такъв човек няма смисъл да се водят сложни преговори, трябва да се действува решително и направо. Донев извади един голям портрет на Измирски и му го подаде.
	— Познавате ли този човек?
	„Гарсона“ пое картичката със сухите си артистични ръце и я задържа доста дълго. Но Донев ясно чувствуваше, че неговият събеседник не разглежда картичката, той трескаво размисляше.
	— Не, не го познавам!
	Донев подпря с гръб коравото облегало.
	— Моля ви да не забравяте, че сте български поданик… И не правете от една ваша случайна грешка умишлено съучастничество… За нас не е трудно да докажем случая, при който за последен път сте се видели… Но тогава вече ще отговаряте пред законите на страната.
	— Вижте какво, другарю… — започна „гарсона“.
	Но той не успя да довърши. В дъното на стаята имаше широка портална врата е матирани прозорци. Внезапно зад нея зазвуча креслив женски глас с чисто папагалска интонация.
	— Не ставай глупак, Ангеларий!… Кажи истината!…
	— Наистина, не ставайте глупак! — поклати глава и Донев.
	— Вижте какво, другарю, не е в моя характер да правя бели на хората, без да съм убеден лично, че наистина са виновни. Но щом въпросът е толкова сериозен — ще ви кажа. Да, тоя човек е идвал при мене…
	— За да ви донесе едно писмо, нали така?
	— Да, но преди това той ми разказа една дълга история. Преди войната тоя човек е бил във Франция и като главен инженер на една френска фирма за каучукови изделия бил и неин съдружник. Той твърдеше, че неговите бивши съдружници не отказват правата му, но нямал възможност да отиде във Франция и да уреди своята собственост. Според него, той изложил всички тия факти в писмото, което ми носеше, и молел посолството да му помогне да уреди своите работи. Аз сметнах, че мой човешки дълг е да му помогна…
	Донев го погледна иронично.
	— А кой му е пречел да отиде лично в посолството? — попита той.
	— Вижте какво, другарю, някои хора наистина се страхуват да влизат в личен контакт с посолствата…
	— И вие смятате за ваш дълг да ги подпомагате?
	— Може и да съм сбъркал! — каза унило домакинът.
	— Тия ваши грешки някой път ще ви вкарат в много сериозна беля.
	Зад вратата отново се разнесе папагалският глас.
	— Остави тая проклета работа, Ангеларий!… Аз ще те храня!…
	— Ето един добър съвет! — усмихна се Донев. — Засега това ми е достатъчно, довиждане…
	Донев се върна в министерството. Докато слушаше късия разказ, полковник Несторов се разхождаше неспокойно из кабинета си. Най-после Донев свърши, полковникът дълбоко въздъхна.
	— Според мен, това напълно доказва хипотезата ни! — обади се той. — При това положение повече доказателства надали можем да съберем…
	— Сигурно ще можем — каза Донев. — Ако предразположим Ашкенази към един съвсем искрен разговор…
	— Да, но Ашкенази е далече, а ние нямаме време за губене.
	— И това е вярно…
	— Аз мисля да отидем утре при генерала и да го помолим за решителни действия…
	— А не може ли сега?
	— Не, не е в министерството и е предупредил, че няма да се върне…
	— Измирски пристигна ли?
	— Да, тука е… За него не се плаши, взели сме всички мерки…
	— Ще бъда съвсем спокоен само като го видя зад решетките — каза Донев.
	Младият човек излезе от министерството с потиснато настроение. Трябваше да се радва на успеха си, а не се радваше. Струваше му се, че е минал по дъното на пресъхнало блато и че се е оцапал завинаги с черна, лъскава, неизмиваема кал. Мъчеше се да проникне в душата на Измирски, да си обясни постъпките му, а не можеше. Накъдето и да се обърнеше, виждаше само студени, влажни стени без изход. Не, не може да се обясни всичко с алчност, с жажда за лек живот. И нещо друго лежеше на дъното на тая мръсна история, което неизмеримо го смущаваше. Кой е тоя мрачен път, по който могат да загинат идеалите?… Откъде идва началото му, кой го трасира, накъде води — мрачен път без посока и знаци?… Сам ли е по тоя път, не са ли тръгнали и други по него?… И нима това ще бъде неговата собствена зла съдба — да прониква там, в тая безмерна пустош, без утро и заник, без слънце — да издига там бариери, да копае препятствия? Та кой нормален човек не би желал да живее сред зеленина и слънце?…
	Стъпките му бавно го отведоха пред „Балкан“. Барчето беше съвсем празно, само бай Янко редеше по рафтовете своята пъстроцветна алкохолна батарея. Той седна на високото столче.
	— Моника не идва ли вече? — запита той направо.
	— Няма я — отвърна барманът. — Не е идвала от оня път, когато излезе сърдита…
	Да, наистина, много малко неща могат да убегнат от погледа на тоя човек, който е свикнал да вижда хората разголени. Сигурно и самият той му е ясен като разтворена книга.
	— Ще ми дадеш ли нещо да пийна?
	— Нали това ми е работа? — усмихна се барманът.
	След малко той постави пред него широка чаша, пълна с някакво розово питие. Донев бавно отпи. В тоя миг светлината му се виждаше особено студена и застинала — като мъртва.
	— Да пусна ли малко музика? — запита барманът.
	— Не, не трябва…
	Той отпи още две глътки. Светлината в залата като че ли лекичко се поизбистри. Ето впрочем откъде почва един от пътищата без знаци — пътят на Даскалов. И ето защо човек не трябва да съди много строго другите…
	— Няма да се спи тая нощ — помисли той гласно.
	Барманът едва забележимо се усмихна.
	— А според мен, другарю Донев, време ви е да се ожените…
	— Може би…
	— Но ви трябва сериозна жена, грижлива — българка.
	След малко Донев си отиде. Нощта наистина беше неспокойна, той се събужда безброй пъти и едва дочака утрото. Да, трябва да сложи днес точка и да се маха — да върви някъде на слънце и въздух. Той отиде в министерството преди Несторов и остана в кабинета си да го почака. Точно в седем и половина зазвъня телефонът, той вдигна слушалката.
	— Вие ли сте, другарю Донев? — чу той разтревожен женски глас.
	Това беше гласът на секретарката му.
	— Да, аз съм…
	— Моля ви се, елате веднага при мен…
	— Какво се е случило?
	— Касата е отваряна — отвърна с тих глас момичето.
	— Да, идвам!… Но вие стойте там, не напускайте стаята. Преди да дойда аз, никой друг да не влиза…
	— Разбирам, другарю Донев…
	Докато събираше специалистите, които му бяха нужни, пристигна и полковник Несторов. Донев му разказа с две думи какво се е случило.
	— Аз веднага отивам! — каза той. — Моля ви, погрижете се вие за Измирски.
	Служебната кола отведе групата хора пред учреждението. Секретарката се беше заключила, но щом чу познатия глас, веднага отвори. Лицето й бе смъртно пребледняло.
	— Спокойно! — каза Донев. — Разкажете какво се е случило…
	— Касата е отваряна! — каза уплашено момичето. — И восъкът, и печатът са на мястото си, но аз знам, че е отваряна… Аз знам къде точно бях поставила шнура…
	Тя забърза към масата и показа точно къде е бил шнурът и как е бил поставен върху него восъкът. Излизаше, че печатът е леко изместен.
	— Добре, седнете и се успокойте… Вие не носите никаква отговорност за това…
	Специалистите веднага се заловиха за работа.
	— Няма никакви следи от отпечатъци по касата — обади се след малко един от тях.
	— Отворете касата! — обърна се Донев към момичето.
	Секретарката се беше поуспокоила, бързо и сръчно отвори касата.
	— Личи ли вътре да е пипано? — запита Донев.
	Секретарката дълго и внимателно разглежда папките.
	— Не може да се познае — каза тя. — Струва ми се, че всичко е тъй, както го бях оставила.
	— Проверете дали не липсва някой предмет.
	Момичето взе описа. Проверката трая близо половин час.
	— Не, всичко е налице!
	Донев дълбоко се замисли.
	— Всички вие останете тук — каза той най-сетне. — Ще ви моля да проверите всеки лист хартия… Възможно е все пак да намерим някакви отпечатъци…
	Донев ги остави да работят, а той веднага се върна в министерството. В негово отсъствие полковникът бе направил всички справки.
	— Измирски е пристигнал в София към четири часа следобед — каза той. — На летището го е чакала служебната кола, с нея той веднага е отишъл в учреждението. Там се е бавил до шест и половина часа, след това е излязъл и се е прибрал у дома си. Към дванайсет и четвърт лампата на апартамента угаснала — очевидно Измирски е легнал да спи. И досега е в квартирата си, още не е излязъл. Усилихме охраната, няма да му дадем възможност да мръдне.
	— Излязъл е от учреждението в шест и половина! — каза Донев. — Значи прекарал е два часа там по време, по което из етажите няма жив човек, освен няколко чистачки…
	— Мислиш, че той е отворил касата?
	— Сигурен съм!… Аз го виждах, че през последната седмица често се въртеше около секретарката. Ако е забравила само за миг ключовете си някъде по масата, той е могъл да вземе отпечатъци. А като вътрешен човек, който има кабинет в същото учреждение, за него не представлява никаква трудност да проникне в стаята на секретната служба и да поработи там на спокойствие…
	— А според теб, какво е търсил?
	— За съжаление намерил е всичко, което е търсил!… От договора с Морското управление той е научил и името на кораба, и пристанището, дори шифъра на радиовръзката между кораба и родината. Да не говорим и за писмото на Ашкенази, което съдържа и други данни…
	— Трябва да отидем веднага при генерала! — каза полковникът решително. — И да излезем оттам със заповед за неговото арестуване…
	В десет и двайсет часа оперативната група, ръководена от майор Донев, замина с кола за жилището на Измирски. Сведението гласеше, че към девет и половина от квартирата излязла жената на Измирски, но фалшивият генерал бе останал у дома си. Точно след половин час групата отново се върна. Донев бързо слезе от колата, лицето му бе съвсем потъмняло. Той изкачи бързо стъпалата и без да почука, нахлу в кабинета на шефа си.
	— Намерихме квартирата празна! — каза Донев, като все още се задъхваше от тичането по стълбите. — Измирски е избягал!…
	— А според тебе, как е избягал? — попита спокойно полковникът. — Нали има охрана?
	— Избягал е през мазето, което има прозорец към вътрешния двор…
	— Ето това се казва охрана! — измърмори полковникът намръщено. — Заслужава специална похвала…
	— Другарю полковник, трябва да вземем незабавно мер…
	— Почакай малко! — прекъсна го полковникът. — И аз имам за тебе новина. Преди пет минути ми се обадиха от границата, че са задържали там Измирски. Опитал се да мине границата с лека кола, паспортът му и всички други документи са били в пълна изправност… Изобщо всичко предвидил господинът освен това, че и ние не сме толкова глупави.
	Донев остана безмълвен, със зяпнали уста.
	— Седни!… И пийни чаша вода, за да се успокоиш! — засмя се полковникът.
	Същия ден към два часа следобед дактилоскопите докладваха, че са открили по полетата на документите, съхранявани в секретната каса, отпечатъци от пръстите на Измирски. Сега на всички, които се занимаваха с неговото дело, стана съвсем ясно, че пътищата му за отстъпление са докрай отрязани.


	18

	Изминаха пет дни.
	Притиснат от безспорните доказателства, Измирски признаваше престъпленията си едно по едно, макар и след упорита съпротива. Това, което преди няколко дни бе само една хипотеза, сега се потвърждаваше точка по точка. Новото, което успяха да научат, всъщност бяха само подробности.
	Така например се установи, че Измирски е успял много ловко да подведе Бен Салал за своята комисионна. Той му е казал, че се касае всъщност за безотчетна сума, нужна на нашето разузнаване във връзка с неговата задгранична дейност. Уговорката наистина била сумата от пет процента да бъде внесена в швейцарската банка незабавно.
	Измирски признал, че е знаел нелегалния адрес на Бен Салал. Тоя адрес той съобщил на един свой личен познат, французин, свързан с най-десните среди във Франция.
	Що се отнася до Ашкенази, той и от него се опитал да получи същите пет процента, но тоя път играта не успяла. Единственото, което откопчил от него, бил сертификатът за жена му (който между другото и до тоя момент не бе получен). Измирски признал, че е смятал след това да избяга завинаги в чужбина.
	По-интересни за Несторов и Донев бяха събитията от последните дни.
	Измирски за пръв път разбрал, че са в дирите му едва когато чул по телефона невнимателната реплика на оперативния работник. Дори успял да види митничаря в момента, когато заедно със своя придружител се качвал в колата си на път за Благоевград. Тогава Измирски решил да действува бързо и енергично. Отпечатък за ключа от касата имал преди това. Той успял да направи отливката в един момент, в който секретарката се обърнала гърбом към него, за да вземе кафеничето, а ключът е бил на масата. Измирски откровено признал, че се стремял към тайните сведения, защото знаел, че в чужбина те струват пари.
	Особено се стреснал Измирски, когато разбрал, че е изчезнала отрезката от писмото. И решил да избяга в чужбина още на другия ден. Паспорта си той изобщо не бил връщал, а в мазето имал скрити прибори, за да го оформи с всички печати, подписи и щемпели. Леката кола бил купил преди няколко месеца, но я криел в двора на един свой роднина.
	Измирски енергично отричал, че е предал някому данните, които научил след обиска на касата. Той твърдял, че не е имал никакво време за това и изобщо предпочитал да си послужи с тях като стока, а не да ги харизва даром с анонимно донесение.
	Само на един въпрос Измирски отказал упорито да даде какъвто и да било отговор. Той не искал да съобщи шифъра, по който са били внесени парите в швейцарската банка.


	Тия пет дни бяха за Донев една ненужна и недействителна почивка. Той нямаше какво да прави, освен да чака. Едва на петия ден Донев се обади по телефона на Моника. Гласът на момичето му се стори доста сдържан.
	— Бях решила вече да не ходя в това заведение — каза тя, — но щом настоявате…
	Той не бе настоявал, той само я бе поканил.
	— Наистина настоявам — каза Донев.
	— Служебно?
	— Не, моля ви се — съвсем лично.
	— Добре, ще дойда в девет часа.
	Отново трябваше да ходи на кино вечерта, за да мине някак времето. Точно в девет той се появи в бара в своя най-нов костюм, току-що обръснат и подстриган. За негово учудване Моника беше вече там, седеше сама на една от ъгловите маси. В тоя миг тя му се видя така хубава, че колената му изведнъж омекнаха и той пристигна до масичката й едва ли не с последни усилия. Докато сядаше, Донев като че ли забеляза в погледа й следи от смях.
	— Така сте се издокарали, другарю Донев — каза Моника, — сякаш сте тръгнали на годеж.
	Донев разбра, че се е изчервил, и това го смути още повече. Той едва събра сили да каже:
	— Вие се шегувате, Моника, но на мен наистина ми е дошло времето. Така че ако не подадете навреме заявка, рискувате да се разминем…
	— Тъй и ще стане — отвърна спокойно момичето.
	Тия спокойни думи като че ли го боднаха с отровна игла в сърцето.
	— Защо трябва да се разминем, Моника? — запита той тихо. — Нима никак не ме харесвате?
	Тя мълчеше, чувствуваше се, че премисля грижливо думите си.
	— Вие сте прекалено сериозен! — каза тя най-сетне. — И все ми се струва, че никога не можете да принадлежите на себе си.
	— Това наистина е вярно, Моника… Но нима е толкова лошо?
	— Тук не може да става дума за „добро“ и „лошо“ — отвърна момичето. — Но според мен, човек трябва да има най-напред себе си, за да може да даде това на някой друг…
	Не, никак не беше лесно да се отговори. Докато търсеше трескаво думите, Моника отново се обади:
	— Знаете ли колко много ми се искаше да дойдете оная вечер на масата ми… Та аз бях дошла заради вас…
	— Но нали дойдох?
	— Кога дойдохте?… Когато бях загубила вече всяко търпение… И когато бях ви се обидила докрай…
	Донев примигва.
	— Извинете, Моника, но в момента изпълнявах важно служебно задължение. Имах да водя сериозен разговор…
	Моника го изгледа продължително.
	— Ето това очаквах да чуя от вас! — каза тя. — И това ни разделя, не разбирате ли?
	— Не сте права…
	— Съвършено права съм… Поне за себе си… С вас имам чувството, че мога да бъда забравена всеки миг заради нещо друго, което е извън мене и извън вас… Аз знам колко то е сериозно за вас, но мен това какво ме утешава?… Ще ви кажа нещо, което вие не знаете. У мен всеотдайното е толкова силно, че аз просто се срамувам от него… И се плаша от него… И виждам как то ме прави беззащитна и слаба… В тоя свят може ли да се намери човек, който да отговори на такова нещо — не само у мен, в когото и да било?… Смешно е да се помисли!… И за това главно водя тоя живот, който вие смятате повърхностен и лекомислен…
	Бай Янко се бе появил незабелязан край масата им.
	— Ще обичате ли нещо? — запита той.
	Донев трепна.
	— Да, две чаши уиски…
	— С лед — добави Моника.
	Барманът кимна и си отиде.
	— Наистина трябва да се напием някой път с вас — но докрай… Може би това ще развърже сърцата ни…
	— Готов съм тая вечер — каза младият човек.
	Моника се засмя.
	— Не, няма да го направите! — каза тя уверено. — Вие сте толкова пресметлив и разумен…
	— Разумен, да, но не и пресметлив, Моника…
	— Мисля, че е все едно… Но точно това аз не мога да бъда никога. Ето, опитах се да живея, както вие казахте… Упорствувах дори… Но не вървеше, честна дума ви казвам… Аз не мога нито да рисувам, нито да пея, нито да свиря на пиано… Нямам влечение ни към химията, ни към математическите науки… Ракетите ме интересуват много по-малко от водните кончета. На тоя свят само едно мога да правя — да обичам…
	Моника замълча за миг, след това продължи.
	— Моят бивш съпруг беше някакъв подобен тип, само че от обратната страна…
	— Оставете, Моника, той е бил най-обикновен развратник! — каза Донев намръщено.
	— Не, не е вярно! — каза енергично момичето. — За него любовта беше всичко, тя затваряше напълно кръга на всеки разум и смисъл. Пари, сделки, афери — това беше за него само средство да я постига… Разбира се, вие сте прав донякъде — у него наистина преобладаваше мъжката, чувствената любов. И освен това тя наистина не беше за него като някаква статуя, издялана от монолитен камък, тя просто беше една красива мозайка, съставена от безброй пъстри камъчета.
	— Да, съвсем ясно! — прекъсна я сърдито Донев.
	Моника го погледна иронично.
	— Тая система наистина не е толкова лоша! — каза тя. — Много съм мислила и ми се струва, че напълно ми отговаря!… Ако не можеш да получиш нещо цялостно, защо да не го надробиш на хиляди късчета. Ако си добър майстор, пак можеш да съставиш от тях една чудна рисунка.
	— Не ставай цинична, Моника! — въздъхна младият човек.
	В тоя миг му се стори, че някой се е изправил на прага и гледа към него. Той повдигна глава — беше един от неговите колеги, който му направи дискретен знак с ръка.
	— Извинете! — каза Донев.
	Той стана и излезе в хола.
	— Трябва да дойдете веднага в министерството! — каза тихо колегата му. — Чакам ви навън с кола.
	— Добре, идвам…
	Донев се върна обратно в барчето. Лицето му бе съвсем непроницаемо.
	— Безкрайно съжалявам, Моника, но ме викат служебно! — каза той.
	— Какво!… Вървете! — каза тя хладно.
	— Искам да ви изпратя до дома ви…
	— Късно е вече! — каза тя. — Аз съм излязла, вие сте ме извикали… И ще остана сама, щом вие не можете…
	— Много ви моля, Моника…
	— Не! — каза тя сухо.
	Той я изгледа продължително, после, без да каже нито дума, плати недонесената поръчка и излезе. След десет минути Донев беше в кабинета на полковника.
	— Прощавай, че те викам по това време! — каза Несторов уморено. — Но наистина се налагаше…
	Той въздъхна и се облегна назад.
	— Обещах ти почивка и отпуска, а те търся по работа!… Няма как!…
	— Какво се е случило? — запита спокойно Донев.
	— Трябва да заминеш утре! — каза полковникът. — Както знаеш, нашата доставка съвсем се обърка. Наистина Измирски твърди, че никому не е издал сведенията, но ние не можем да му вярваме. Трябва да направим нов план на доставката и да я изпълним срочно. Но не можем да влезем във връзка с Ашкенази. Знаем само, че в момента е в една от арабските държави в Близкия изток. Трябва да се срещнеш с него и отново да се договорите. В тоя плик са нашите предложения, както и всички инструкции по пътуването. Проучи ги внимателно, след това унищожи документа.
	— В колко излитам?
	— В единайсет за Прага… Но там всичко е споменато.
	— Не остава, освен да ви благодаря за доверието — усмихна се Донев. — А може би това пътуване наистина ще ме поразсее.
	— Да ти кажа право, имал съм предвид и това! — отвърна сериозно Несторов. — Е, добър път и добра сполука…
	Те се ръкуваха сърдечно, след това Донев отиде в кабинета си и отвори плика. Не, безсмислено беше да го чете сега, без друго нямаше да запомни нищо. Той погледна часовника си. Беше му съвсем ясно, че ако отиде отново в бара, ще я намери там. Не, нямаше да го направи, не биваше да го прави…
	Все пак на другата сутрин той не издържа и се обади по телефона. Гласът оттатък му се стори малко сънен и студен.
	— Моника, заминавам за чужбина — каза той. — За десетина дни…
	— Тогава приятно пътуване, другарю Донев — отвърна тя.
	— Не бива да ми се сърдите за нищо… Наистина не съм виновен пред вас…
	— Да, много добре знам това! — каза момичето.
	— Една добра дума за „довиждане“?
	Отговорът се забави.
	— Аз съм ви обичала няколко дни! — каза Моника. — Това ще ви направи ли удоволствие?
	— Трябва да поговорим още веднъж, Моника…
	— Мисля, че ще бъде съвсем безсмислено — отвърна тя. — Довиждане, малко късче от мозайката.
	Донев се качи съвсем разстроен в самолета и не усети пътя до Прага. На летището го посрещна млад човек, съвсем рус, с много приятно лице.
	— Аз съм Войтех — каза той. — Няма смисъл да ходим в града. След един час самолетът излита.
	— На ваше разположение съм — отвърна Донев.
	Те отидоха в бюфета, пиха кафета и ананасов сок.
	— За пръв път ли пътувате за там? — попита той.
	— За пръв път…
	— Интересна страна, ще видите… Ако ни остане време, ще ви покажа много любопитни неща.
	— Наистина ще разчитам на вас — каза Донев.
	След час те вече летяха в обратната посока. В самолета имаше само десетина пътници, повечето араби. Времето беше хубаво, грамадната птица поддържаше уверено своя път, без никакво трепкане. След три часа Донев видя през прозореца на самолета белите колони на Акропола — за пръв път през живота си. Слязоха в Пирея, след това отново излетяха. С часове пътуваха над безкрайна, ослепително синя водна шир, осеяна с острови. И когато вече им се струваше, че ще се блъснат във високите ливански планини — отново кацнаха.
	След това полетяха над сухи, пустинни земи. Вече се свечеряваше. Постепенно изчезваше всяка зеленина, изчезваха градовете и селцата, под тях се разгръщаше безкрайна пустиня, златисточервена на залеза. Тъкмо им се струваше, че на хиляди километри от тях няма никаква жива душа, внезапно отнякъде долетяха два изтребители. Известно време те летяха успоредно с грамадния бял самолет, после един от изтребителите набра височина и пикира така остро, че ушите на пътниците за миг оглушаха от яростния вой на мотора му.
	— Какво ги е прихванало? — запита намръщено комендантът. — Нали имаме редовен въздушен коридор?…
	— Разбира се! — отвърна навигаторът.
	— И сме точно в курса?
	— До сантиметър…
	Изтребителите повториха още няколко пъти своята опасна въздушна шега, след това започнаха да дават някакви знаци с крилата си.
	— Канят ни да слизаме — каза един от пилотите.
	— А къде да слезем?… В пустинята ли?
	— Тука наблизо имат някакво резервно летище…
	И понеже изтребителите продължаваха настойчиво да дават знаци с крила, комендантът разпореди да започнат бавно да се спускат надолу. Скоро се показа и летището, оградено с корниз от мигащи светлини — редица кандила от природен газ. Самолетът слизаше все по-ниско и по-ниско, докато пътниците почувствуваха лекия удар на колелата в бетонната писта. Самолетът спря, бумтенето на моторите угасна.
	Не трябваше да чакат дълго. След малко до тях с голяма скорост дофуча джип, пълен с военни лица. Но трябваше да почакат още, докато дойде и стълбата. Комендантът сам отвори вратата и посрещна военните на първото стъпало.
	— Това, което вършите, е пълно беззаконие! — каза комендантът на английски.
	Начело на групата военни вървеше подполковник с арабска униформа, но лицето му се стори на коменданта доста европейско.
	— Вие летите в наше въздушно пространство! — каза на най-чист английски език подполковникът. — Тук ние разпореждаме…
	— Какво всъщност желаете? — попита комендантът.
	— Да направим проверка на пътниците…
	— Ще ви позволим, защото всичко при нас е редовно! — каза комендантът. — Но ще направим енергичен протест за вашето своеволие…
	— Ваше право е! — каза сухо подполковникът. — Паспортите, моля…
	Един от офицерите събра всички паспорти.
	— Това ли са всички пътници? — попита подполковникът.
	— Това са…
	— Проверете навсякъде — заповяда подполковникът.
	Двама от офицерите веднага се разшетаха — в тоалетните, в гардеробите, в сервизната стаичка. През това време подполковникът внимателно преглеждаше паспортите.
	— Двама от пътниците ви имат нередовни документи! — каза намръщено подполковникът. — Войтех и Донев… Тях ще трябва да задържим…
	Комендантът стисна устни.
	— Първо — всички документи са редовни! — каза той. — И за това аз отговарям… И второ — ние летим транзитно над вашата страна, техните документи не могат да ви интересуват…
	— Съжалявам много, но трябва да ги задържим…
	— Тогава ще задържите всички — и пътниците, и екипажа… Те са под моя защита и аз няма да ги оставя сами.
	— Разбира се! — възкликна един от пътниците и стана пребледнял от мястото си. — Или всички, или никой!…
	Подполковникът гледаше пронизително коменданта със сивите си очи.
	— Това ли ви е последната дума, господин комендант?
	— Това е! — твърдо каза комендантът.
	Арабските офицери се спогледаха.
	— Мисля, че ще съжалявате за вашата упоритост…
	Полковникът помисли малко и добави.
	— Разрешавам ви да излетите… Но ще излетите от посоката, от която дойдохте, ще направите широк кръг вдясно и ще влезете във въздушния коридор след двадесет километра. Ясно ли е?… Или ще трябва отново да пращам изтребители?
	— Ще го изпълним! — каза хладно комендантът.
	Военните слязоха, комендантът видя как те се качиха в джипа и с голяма скорост се упътиха към импровизираните постройки. Влекачът отмести стълбата. Моторите отново мощно забоботиха, но сега комендантът трябваше да отведе самолета чак до другия край на пистата, за да отлети в обратната посока. Той насочваше тежкия корпус и като стигна края, с бърза, ловка маневра обърна самолета към посоката, от която бяха дошли. По-бързо, да излетят, да се махат оттук…
	Моторите усилиха своя мощен рев, самолетът бързо се плъзна по пистата. И точно в тоя миг Донев нещо се досети.
	— Слушай, Войтех, един от офицерите не влезе ли с малко куфарче?
	Войтех го погледна бързо.
	— Да, наистина!…
	— А аз не си спомням да излезе с него.
	Страшната мисъл мина едновременно и на двамата през ума. Войтех стана пръв тъкмо когато самолетът се беше отлепил и набираше височина. С все сила той се спусна към гардеробите. В тоя миг се чу страшна експлозия, самолетът се разцепи и рухна в пламъци на земята.
	В тоя миг…
	В същия тоя миг полковник Несторов пухтеше и се задъхваше под душа от студена вода в своята баня.
	В същия тоя миг Петер Хаймер гледаше замислен красивите чайки, които летяха над морето.
	В същия тоя миг Морис Пливие тъкмо мажеше с кисело мляко зачервените си като божур крака…
	В същия тоя миг секретарката на секретната служба се смееше презглава на Фернандел в едно от софийските кина.
	Само Моника плачеше… Тя не знаеше за какво плаче, но й се плачеше и сълзите обилно се лееха по светлата кожа на лицето й…
	Самолетът гореше с все по-буйни и по-яростни пламъци, осветяваше с милион искри глухата пустинна нощ. Около него, заслепени от пламъците му, бледо мигаха сигналните кандила.


	На другия ден западните агенции съобщиха, че един чехословашки самолет при опит за аварийно кацане се разбил на едно летище в Близкия изток.


	Йордан Йовков
	Чифликът край границата

	I

	Нона, дъщерята на исьоренския чифликчия, излезе от градината на хотела, гдето беше приказвала досега с пограничния офицер Галчев и с началника на пощенската станция Милчевски, и дойде при кабриолета си, спрян отвън до оградата. С тоя жълто боядисан кабриолет, овехтял и малко старомоден, но впрегнат с висок, хубав кон, „оправен като риба и черен като гарван“, както казваха за него селяните, когато го изглеждаха със завист, тя дохаждаше по два-три пъти в седмицата в Сеново да получава пощата си и винаги сама го караше.
	Тя и сега сама се залови да го приготви: мина отпред, разчисти набързо с крак наляво и надясно колкото фий беше останал, отвърза коня от стобора и нави юлара на шията му. След туй тя се залови да тури юздата и макар да беше доста високичка, трябваше да се издигне на пръсти, защото конят стискаше зъби и дигаше глава. Все пак тя успя доста бързо и сръчно да нахули юздата на главата му, оправи му гривата отпред челото и внимателно закопча ремъка отдолу. Един — пъти тя премина от едната и от другата страна, като опитваше тук-таме някой ремък, за да види дали е добре затегнат, оправи палдъма на хамутя, който се беше поизкривил, посъбра по-накъсо и юздите. Всичко това тя вършеше свободно, без лутане, без да се затрудни в нещо ни най-малко.
	Двама селяни, възстарички, пийнали и двамата, бяха излезли от кръчмата и гледаха Нона. Те взеха да я гледат още когато тя туряше юздите на коня, подсмиваха се, очите им лукаво примигваха — както ей виждаше, чакаха само повод, за да подхвърлят някоя остра думичка за Нона, но тъй си и останаха: тая гражданка, това тънко чернооко момиче, с бяла рокля и бели кожени ръкавици, не се боеше от коня — и то какъв кон! — умееше кое как да похване и вършеше работата си тъй добре, както и те сами не биха я направили на нейно място.
	— Видя ли? — каза единият от старците троснато и учудено, види се, защото беше принуден да признае нещо, което не беше очаквал. Той кимна с очи към Нона и повтори. — Видя ли?
	— Брава! — отвърна другият. — Бива си я тая щерка. Брава!
	Нона не ги чу, защото те бяха доста настрана, и не обърна внимание на тях. Но когато хвана коня за юздата и го поведе, за да обърне кабриолета и да го изкара на пътя, тя чу, че някой каза отзаде й:
	— И хубава е, дяволицата. На майка си прилича, на Антица.
	Тогава Нона се обърна и видя двамата селяни, които минаваха покрай задницата на кабриолета, погледнаха я и си заминаха към селото. Нона се усмихна. Същите тия думи тя беше чувала и друг път. „Трябва много да приличам на мама — помисли си тя. — Както се вижда, мама са я знаели всички.“
	Антица Славовска, майката на Нона, наистина беше не само известна, но и много прочута по тия места. Тя беше оная млада селянка, едвам трийсетгодишна, при това рядка хубавица, за която исьоренският чифликчия Манолаки беше се оженил, след като дълги години беше стоял вдовец и когато сам беше близо шейсетгодишен. Тоя брак навремето си дигна голям шум. Омъжените дъщери на Манолаки, както и синовете му, също възрастни, поискаха да го отклонят от това му решение, „да го отърват от срама пред хората“, както казваха. Всъщност те се бояха, че от тоя брак можеха да се природят деца и наследниците на чифлика да се увеличат. От друга страна, те се опасяваха от прекомерното влияние, което една млада и хубава жена може да добие над един стар и заслепен от закъсняла страст съпруг.
	Те не можаха да попречат на Манолаки, не помогнаха нито молбите, нито увещанията им. Корав и непреклонен човек, особено по онова време, когато беше по-млад, Манолаки не искаше да слуша никого и се венча за младата и хубава селянка. Той се скара, все по тая причина, с по-големия си син Тоша, изпъди го, остави го да скита три-четири години немил-недраг по чужди врати и чак тогава го прибра отново. Но и хубавата господарка на Исьоренския чифлик, Антица, нема щастие да живее дълго, тя се помина, когато Нона беше дванайсетгодишна. Всичката обич и всичката привързаност, която Манолаки беше имал към младата си жена, премина върху дъщеря му. И когато Нона свърши гимназия, макар положението на Манолаки да беше вече разклатено, той я изпрати да учи нещо в Швейцария. През тия две години, откато беше там, тя се връщаше за пръв път това лято.
	— Г-це, какво… вий отивате ли си? — извика някой и на вратата на градината се показа Милчевски, а след него идеше подпоручикът. — Че защо бързате? Такова, туй… рано е, я слънцето още де е! — заговори бързо Милчевски, като дойде близо до кабриолета. Той беше нисичък, с бледно болнаво лице, с редки черни мустаци и малка брадичка. — Ами че такова, туй… друг път повече сте стояли. Постойте, не бързайте толкоз.
	— Не, трябва да си ходя вече — каза Нона.
	Тя беше застанала близо до самия кабриолет, гърбом към коня, поизтегляше ту едната, ту другата ръкавица и се усмихваше. Тъмносиня баретка, силно накривена, закриваше половината й глава, а от другата страна тъмнокестенявата й коса беше бухнала свободно, гъста и разкъдрена. За един месец, откакто беше чифлика, тя беше изгоряла и почерняла от слънцето като жетварка. Имаше тънки извити вежди и хубави черни очи, обкръжени с дълги черни мигли, светли и засмени. По очите тя най-много приличаше на майка си.
	— Постойте, постойте — настояваше Милчевски. Такова, туй… има време още, няма да закъснеете.
	— Не, ще си ходя — повтори Нона.
	— Е, тогаз много здраве на дяда Манола. Такова туй… кажете му, че ще му дойдем на гости. Ще го запознаем с Галчева — той погледна подпоручика, такова, туй… той не го е виждал още.
	— Ах, каква съм! — засмя се Нона, като грабна от кабриолета чантата си, отвори я и показа един плик. — Ей за това писмо най-много съм дошла, а щях да го забравя. Г-н Милчевски, ще трябва да ми дадете една марка!
	И без да чака Милчевски, тя се спусна тичешката към станцията. Милчевски тръгна след нея, а Галчев остана при кабриолета. Пощенската станция се помещаваше в отвъдното крило на тоя единствен в селото хотел, направен преди няколко години, тъй като Сеново беше „пропускателен пункт“ на границата и минаваха пътници. В отсамното крило, пред което стоеше сега кабриолетът на Нона, беше кръчмата. Между двете крила имаше дълъг прът на едно-две стъпала над земята и за, него бяха наредени надлъж една до друга стаите за пътниците. Отпред имаше градина със засъхнали цветя и лавиците и с няколко акации, под които, на сянка, бяха наредени кръгли масички и ниски плетени столчета.
	Докато Нона вървеше надлъж из пруста, Галчев гледаше след нея. Тя имаше един особен, свойствен на нея вървеж: само долу краката й се движеха бързо, бързо, с малки крачки, токовете й почукваха в отсечен равномерен такт, но по-нагоре цялата й снага си оставаше права и стройна, без да се изкриви, без да се наведе, сякаш тя не вървеше, а се носеше на криле, стремителна и жизнерадостна. Тоя вървеж много се харесваше на Галчева и той я проследи, докато тя влезе в станцията. След туй, все тъй усмихнат, той се обърна и се приближи до кабриолета, за да може да спре коня, ако речеше да тръгне.
	В кръчмата се чуваше глъчка — някои там пиеха. Един висок, малко приведен и плещест селянин, разгърден, с отъркани потури и с голям мокански калпак от черна агнешка кожа, се показа на прага на кръчмата. Той се позагледа в хубавия черен кон и извика:
	— А! Тоя кон е на Манолакя. Познавам го, че е на Манолакя. На Манолакя всичките му коне са черни… и той е черен, и душата му е черна… Пунгаш!…
	Като се кандилкаше насам-натам, без да погледне Галчева, той тръгна към кабриолета.
	— Като няма никой пък, аз мога да се повозя… какво санким… ще се кача…
	Кръчмарят Филип следеше от вратата какво прави пияният и му извика:
	— Гърдьо, мирно стой. Ще подплашиш коня.
	— Мълчи, куче, тебе кой те слуша — избъбри селянинът и махна назад с ръка, като че искаше да плесне някого. Той дойде до кабриолета, позаклати се, дигна крак да се качи, но изгуби равновесие и политна назад към Галчева. Като се позадържа, той пак тръгна да се качи, но Галчев го хвана за рамото.
	— Слушай, приятелю! — каза му той.
	Селянинът се изви бързо назад, като да беше ударен, намръщен, ядосан, но като видя, че подпоручикът се усмихва, усмихна се и той. Лицето му беше черно, издълбано от едра шарка, с малки черни очи, с избледнели синкави устни, между които се белееха едри редки зъби. Когато се смееше, това инак грозно лице ставаше благодушно и дори хубаво.
	— Иди си, добре ще направиш да си идеш — каза му Галчев, като се усмихваше. — Хайде, послушай ме.
	Селянинът отдаде чест по войнишки.
	— Слушам, г-н подпоручик! — Той се обърна към вратата на кръчмата и макар Филип да не беше вече там, закани се с ръка и каза: — Ти, Хилюпе, да мълчиш, тебе кой те слуша. А виж, тебе, г-н подпоручик, тебе те слушам. Слушам те… Да живееш, г-н подпоручик! — Той пак отдаде чест. — Ще си ида, ей ме на, отивам си… отивам си…
	Като се мъчеше да не полита, без да се обръща повече, той тръгна към село. В същия миг дотърча Нона, засмя се, поблагодари на Галчева, задето беше стоял при коня, качи се и взе юздите. Конят трепна, махна с глава, но не мръдна от мястото си. Милчевски дотича пак до кабриолета.
	— Е, г-це, много здраве. Много здраве на дяда Манола. Такова, туй… ний ще му дойдем, няма какво, ще му изядем едно прасенце, да му кажете. Довиждане! Довиждане!
	Галчев дрънна с шпорите си и се поклони:
	— Довиждане, г-це! — И тъй като Милчевски не се отделяше от кабриолета, зазяпан в Нона, той му каза: — Милчевски, ела пък ний с тебе да направим една разходка.
	— Къде ще отидете? — попита Нона.
	— Ей тук, по поляната.
	— Че тогаз аз мога да ви взема в кабриолета си — каза Нона. — Хайде, качете се. Качете се!
	Милчевски скочи в кабриолета и седна блажено усмихнат. Галчев се поколеба за миг, но и той се качи. Нона едвам докосна коня с камшика, кабриолетът се плъзна леко, без шум, конят се поподхвърли веднъж-дваж с предницата си, за да надвие тежестта, и тръгна в тръс.
	Не бяха изминали и стотина крачки, когато чуха, че някой вика зад тях: раздавачът на станцията тичаше след кабриолета и като махаше с ръка, викаше: „Началника! Да се върне началника, викат го на апарата“. Без да чака да спре кабриолетът, както трябва, Милчевски скочи на земята и се втурна назад.
	— Милчевски! Остави за после, ей сега ще се върнем! — извика подире му Галчев.
	Милчевски се спря, полуобърнат към кабриолета, извади от джоба си китка ключове, завързани за панталоните му с верижка, потърси между тях ключа на касата и се замисли. Болнавото му лице с изтънена черна брадичка изглеждаше нещастно и натъжено.
	— Не, такова, туй… аз трябва да се върна! — реши той и забърза към село.
	— Милчевски! — извика му пак Галчев.
	— Защо го викате? — каза ниско Нона, като се обърна. — Я го оставете този идиот. Нека си върви, много ни е притрябал. А! Вие тъй ли мислите да седите — каза тя след малко, като се обърна пак и взе да се смее. — Да се разполагате отзад като господар, а аз да карам. Тъй не може то. Я елате тук, елате при мене. Тук е по-добре, ще можем и да си приказваме. Елате, елате при мене! — каза тя, като спря кабриолета.
	Галчев слезе и се качи при нея. Кабриолетът тръгна по-бързо.
	— Много сте седнали на края там, ще паднете — засмя се Нона. — Елате по-насам!
	Галчев и тоя път се подчини и седна по-близо до Нона. Той я познаваше отскоро и тая неочаквана близост, в която се намери до нея, малко го смути. Още при първото полюляване на кабриолета той усети, че рамото му се докосна до нейното, току пред себе си виждаше ръцете й, както държаха юздите — бели кожени ръкавици, изцапани от кабриолета, от юздите, а над тях — хубави заоблени лакти със загоряла кафява кожа, покрита отстрана с нежен мъх, изрусял от слънцето и станал като златен. Галчев още не беше погледнал Нона, но както гледаше пред себе си, струваше му се, че тя поглежда към него някак отстрани и отгоре, със спуснати клепачи, и се поподсмиваше, навярно забелязваше смущението му. Той се ядосваше на себе си, искаше да надвие това глупаво стеснение, да се държи свободно, да говори, но макар да не беше се минало кой знае колко време, все още не намираше какво да каже.


	II

	Слънцето наближаваше да заседне. Те вървяха право на запад, обливаше ги светлина, но не беше горещо. Въздухът светеше, като че беше изпълнен със златен прах. Ясно се виждаше всяка мушица как играе, как се плъзва в огъната светла черта. Леки раздиплени паяжини се носеха из въздуха, а хиляди и хиляди други паяжини, закачени за някой бурен, за някоя трева, трептяха лъкатушно и се развяваха все в една посока, като малки знаменца. На същински порои се изливаше слънчевата светлина, превръщаше се ниско до земята в светла бяла мъгла, в която очертанията на полето се губеха, а блещяха из нея само паяжините, като сребърни жици на някоя тъкан. Както става през летните месеци, слънцето беше се превъртяло по към север, виждаше се малко настрана от пътя и изглеждаше тъй близо и тъй ниско, като че след малко щеше да се спусне и да кацне на самата поляна.
	— Как засяда тук слънцето! — каза Галчев. — И колко е близо, сякаш да идеш там и да подскочиш, ще го уловиш с ръка. И в морето също тъй засяда.
	Нона погледна слънцето, погледна и Галчева.
	— Ех, и вие намерихте какво да кажете — засмя се тя. — Я оставете тез работи, какво ще гледаме слънцето, слънцето го гледаме всеки ден. Кажете по-добре нещо друго.
	— Друго ли?
	— Да, друго. Измислете нещо по-интересно.
	— Дайте да покарам аз! — каза с неочаквана смелост Галчев, като реши да не избира вече думите си. — Дайте на мене, дайте, аз ще карам.
	— Не, не! — смееше се Нона и дърпаше настрана ръцете си, за да не му даде да хване юздите. — Не пипайте! Долу ръцете! Вие сте пехотинец, вие не разбирате от коне.
	— А вие разбирате ли?
	— О, аз ли? Ами че вие трябва да знаете, че аз още от малка карам коне, аз, тъй да се каже, съм пораснала между коне. Но вие да не мислите пък, че онзи, който е пораснал между коне, и той сам… А! Йосиф! — прошепна учудено тя и почна да спира кабриолета.
	На това място пътят правеше завой и неочаквано пред тях, малко настрана всред поляната, се показа човек, когото те досега не бяха забелязали. Той беше млад момък, рус, с гъста коса, изправена над челото му.
	— А, Йосифе! Тъй ли било то? — извика Нона. — Одеве ми каза, че си имал работа, а сега се разхождаш. Браво, браво!
	Момъкът не отговори.
	— Слушай, Йосифе, право ти казвам, че тате иска да те види, щял да те пита нещо. Ела да идем на чифлика, ела се качи. За връщане не мисли, може да останеш.
	— Не, имам работа — отвърна Йосиф.
	Ако и да беше доста далеч, виждаше се, че лицето му, продълговато и румено, беше невесело, намръщено. Той и не гледаше към кабриолета, а малко настрана, после се обърна и без да каже сбогом, тръгна към селото.
	— Йосифе! — извика подире му Нона.
	Той и сега не се обърна. Попа погледа, погледа след него и ниско и ядосано каза:
	— Проклетник!
	Някое време, докато конят пристъпяше бавно, тя мълча замислена, после се обърна и погледна още един път към село. Отведнъж, без да имаше защо, тя замахна с камшика и с все сила удари коня. Изненадан, стреснат, конят подскочи и като сляп се бухна направо из нивите. Нона го оправи в пътя и пак често-често взе да го шиба. Конят се разигра, пламна, сви уши и с всички сили се понесе в галоп. А Нона все го шибаше.
	Най-напред Галчев помисли да грабне юздите от Нона, да ги вземе насила дори, ако тя не ги дава, и да спре коня. После му мина през ума, че тя може да помисли, че той се е уплашил, и не направи нищо, не се хвана дори, за да се предпази, а се остави да го люлее кабриолетът, както дойде. А конят все бягаше колкото сила има, кабриолетът трещеше, някъде се удряше в някоя баирчинка и подскочеше, а гдето имаше чести завои, задницата му се полюляваше и плъзгаше ту на една, ту на друга страна. Отзад по пътя се проточи грамадна опашка от прах.
	Най-после Нона заопъва юздите, конят престана да препуска, намали хода си и се спря. Веднага Нона скочи, отиде отпред, помилва коня по челото и както правят селяните, когато конете им се уморени, подърпа му ушите и го потърка по очите. След туй тя застана малко настрана и зачака.
	Слабините на коня бързо се подигаха и падаха, той пръхтеше, протягаше шия и нервно дъвчеше юздата, като че искаше да се отърве от нея. Тук-таме по черната му лъскава козина се показа пот.
	— Уморихте коня — каза Галчев.
	Без да подигне очи, троснато и ядосано, както по-рано, Нона каза:
	— Онзи ме ядоса, проклетникът!
	Тя навярно чувствуваше, че Галчев я наблюдава, но не го поглеждаше, като че беше го забравила и всичкото й внимание беше обърнато към коня. Разбърканите й коси леко играеха и светеха на слънцето. И пак беше все тъй хубава, макар че нещо кораво и непокорно имаше сега в тъмните й, заобиколени от гъсти мигли очи и в малките й стиснати устни. Тя държеше камшика в ръцете си и стоеше изправена, стройна и млада буйна сила напрягаше навън изпод прилепналите о тялото й дрехи.
	Изведнъж конят поизпъшка, отърси се, дори откъсна стрък трева и я задъвка. Да се отърси уморен кон, туй е добър признак — а Нона не току-тъй се хвалеше, че разбира от коне, — то значеше, че няма никаква опасност от заболяване, че конят е бодър и си е отпочинал. Нона погледна коня, погледна след туй Галчева, усмихна се и очите й светнаха. Тя дойде при коня и радостно го замилва, като прегръщаше главата му с две ръце.
	— Знайте ли как му е името? — каза тя.
	— Арап. Навярно се казва Арап.
	Нона се засмя.
	— Вие пък мислите, че щом е черен, трябва да се казва Арап. Не, Осман се казва, турчин е той, моя ангел — говореше Нона, като милваше пак коня и допираше бузата си до главата му.
	Все тъй усмихната и със светнало лице, тя се качи на мястото си до Галчева и подкара коня, но го остави сега да върви полека.
	— Знаете ли кой беше оня, дето го срещнахме? — каза тя. — Йосиф Давидов, учител в Сеново. Син е на Давид Кьосето, баща му е един хитрец, една лисица. Едно време той е работил на нашия чифлик. А с Йосифа ние се знаем от деца, приятели сме. Вие познавате ли го?
	— Да, запознаха ме с него.
	— Ама вие, мъжете, сте нетърпими — каза след малко Нона. — Посближите се с някое момиче и отведнъж — права.
	— Какви права?
	— Ами че захващате да се налагате, да ограничавате — тук стой, там няма да ходиш, тоз няма да гледаш с онзи няма да говориш. Тирани. С какво право, моля ви се? И то да има нещо помежду, разбирам. Йосиф и той…
	Галчев не разбираше още какво искаше да каже и мълчеше.
	— Но аз му казах — живо подзе Нона, като гледаше пред себе си, тъй че Галчев виждаше само спуснатите й дълги мигачи. — Слушай, рекох, Йосифе, ако искаш да си останем приятели, не мисли да се влюбваш мене. Да, тъй му казах, направо. А той…
	— Влюби ли се?
	— Оставете го. Когато някой се влюби в мене, право да ви кажа, престава да ми е интересен. По обичал да сме само приятели, да ходим наедно, да си приказваме. Ама пък и не искам да се влюбва в друга. Виж, това не мога да го търпя!
	— А, тъй ли? — засмя се Галчев.
	Нона се понаведе към него, погледна го отдолу нагоре, право в очите, каза:
	— И вие да не мислите да се влюбвате в мене?
	Изненадан, Галчев гледаше отблизо очите й, засмени пълни с малки пламъчета.
	— Но, г-це — каза той, — вие сте годени.
	— Кой ви каза?
	— Научих се. Годеникът ви бил швейцарец, лекар. Само казват, че той бил…
	— Евреин, нали?
	— Да. Дори днес, преди вие да дойдете, пак говореха за това; казваха кой от вас двамата ще трябва да промени вярата си, той ли ще се покръсти, или вие ще станете еврейка.
	Нона се засмя.
	— Ах тези хора, тези хора! Какво не приказват. Както и да е, аз ви предупреждавам. Който се е влюбвал в мене, не е пащал добро. Един падна от мотоциклет, друг падна от трена.
	— От трена ли? Как падна, уби ли се?
	— Е, то е дълга и широка история. Друг път може да ви я разправя. Гледайте, гледайте! — каза тя, като сочеше с камшика си. — Нали сте поет, гледайте слънцето.
	Зад друг един баир, много по-далеч сега, засядаше слънцето. По-рано, когато бяха го гледали, то беше доста нависоко, а сега почти беше се скрило, виждаше се само най-горната му част — червен резен като жар, който светна, помъти се като разтопен метал и отведнъж потъна зад черната линия на хоризонта.
	— И защо ли ги приказвам всичките тез работи — продължи Нона, — изказвам сама всичко, каквото имам, откривам тайните си, а после ми е мъчно, че ме разправяли хората.
	Тя се позамисли и се загледа пред себе си. Галчев също замълча и изглеждаше, че се е замислил повече от нея. По едно време Нона се обърна, погледна го и се засмя.
	— Е-хей! Вий съвсем се забравихте! — каза тя. — Да не мислите, че съм длъжна цял живот да ви возя кабриолета си? Стига толкоз.
	Галчев я погледна зачуден.
	— Дойдохме до чифлика. Не виждате ли там онова дърво?
	Долу в ниското, зад два баира, които се срещаха под ъгъл, се виждаше зеленият връх на едно дърво. По настрана, в зачервеното светло небе се издигаше чер дим, като от параход, чуваше се глухо бучение на вършачка.
	— Туй дърво е пред нашата къща — каза Нона. Оттук нататък е царството на баща ми. Ако не ме види той, може да ме види брат ми или друг някой. А пък съм годеница и трябва да се пазя.
	Тя спря кабриолета и като се усмихваше, уж шега, а доста троснато и заповеднически каза:
	— Слизайте!
	— Наистина, аз се отдалечих много от село — каза Галчев, като се поогледа и скочи на земята.
	Няколко пъти вече, със своите неочаквани и особени обръщания, Нона беше го поставяла в стеснение. Той и сега се посмути, дори се обиди малко, но за да не се издаде, поклони се с прекалена любезност, звънна шпорите си и каза:
	— Благодаря ви, г-це. Довиждане!
	Нона не му отвърна, не каза нищо, не му кимна дори с глава, а както се отдалечаваше кабриолетът, гледаше го през почернялото си като въглен рамо и очите й дяволито се смееха. След туй тя се обърна, копитата на коня затупаха по-често и кабриолетът се плъзна бързо надолу. Галчев стоеше още на мястото си и гледаше подир Нона. Той мислеше, че тя ще се обърне още веднъж, но кабриолетът зави покрай една нива кукуруз, мярна се тук-таме между високите стъбла се изгуби. Галчев тогава се обърна и се върна назад.
	Наистина, той доста беше се отдалечил от Сеново и докато вървеше из пътя между стърнищата, стъмни се съвсем. Галчев беше се замислил и когато подигна очи, видя, че на насрещната страна на небето беше изгрял месецът, изрязан наполовина, изкривен и жълт. В дрезгавата светлина селото се тъмнееше сред полето като остров, а над него като мъгла плуваше прах. Галчев забеляза в тъмнината осветените прозорци на хотела, помисли, че там го чака Милчевски, но веднага се отказа да отиде в село и тръгна направо към поста.
	Като стигна там и влезе в стаята си, той се тръшна най-напред, както беше, с напрашени чизми, на леглото, покрито с просто войнишко одеяло. След малко той си спомни, че не беше дочел до края писмото, което беше получил тая вечер от майка си, стана и дойде към лампата. „Трябва да пиша на мама, че не прекарвам толкоз зле тука. Може да й пиша и за Нона“ — помисли си той и се усмихна. Той разгърна писмото, прекара набързо пред очи туй, което вече беше чел, и стигна до последните редове, към края. Малко по малко усмивката изчезна от лицето му. Той се замисли. После сгъна писмото, тури го в джоба си и заходи из стаята. Още няколко пъти той вади писмото, прочиташе същите редове и след туй пак започваше да се разхожда.


	III

	На другия ден още от сутринта Галчев се залови за работа. Гологлав, с разкопчана куртка, с чизми и с шпори (откакто беше на границата, той не се разделяше с шпорите си), той седеше срещу отворения прозорец, на масата пред него беше затрупана с книжа и папки. Както беше се избръснал и напудрил, с пригладена назад черна и лъскава коса, по която още личаха следите на гребена, съвсем млад, той приличаше по-скоро на току-що завършил гимназист, отколкото на военен.
	След като отговори на няколко официални писма като за всяко едно най-напред написваше черновката внимателно я преглеждаше и поправяше, а след туй преписваше на чисто, той намери, че е свършил доста работа, облегна се на стола си, качи единия си крак на масата, запали цигара и се загледа през прозореца. Нищо друго не се виждаше, освен едно поле и сива изгоряла от слънцето трева. Преди да дойде тук, Галчев често беше си мислил, като какво нещо е границата. А ето границата беше пред очите му: като започваше от поста, една зелена ивица — а зелена беше, защо наскоро бе косена, — права и широка колкото едно се, пресичаше шосето и преваляше на юг. По тая ивица са наредени купи сено, а по средата й се белее обикновен коларски път. Ето това е границата, нищо необикновено, нищо страшно. Все пак, като че над тая ивица се издига невидима стена, която разделя надве не само посърналото сиво поле, а и въздуха, и небето дори. Хората се държат настрана, не смеят да се приближат опасно е. С часове там нищо не се вижда. А ето, задават се сега двама войници, ножовете светят над рамената им, наоколо шарят две кучета, едно черно и едно бяло. Войниците са далеч и още не може да се познае кои са. Ще трябва да дойдат по-наблизо и ако са със синя гълъбова униформа, румънски са, ако са с кафява български. Току пред поста се вижда малка могила обраснала с висока трева, измежду която стърчи бял камък, като надгробен паметник. Това е пограничен знак. Такива знаци по границата имаше много.
	Галчев се залови пак за работа. Трябваше да попълни така наречената вещева ведомост, като впише вещите, получени напоследък. Всичко туй му се виждаше много леко, но още в самото начало срещна пречка: трябваше му едно писмо, а колкото и да го търсеше, колкото и да обръща папки и книжа, не можа да го намери. Без да се обръща, както беше наведен над масата, той извика:
	— Левашки!
	— Аз, г-н подпоручик! — обади се един глас от съседната стая и зад Галчева застана нисък, набит момък, с ниско остригана глава и живи сини очи.
	— Левашки, нали всичко двайсет и осем чифта чизми сме получили досега? Други не сме получавали, нали?
	— Съвсем не, г-н подпоручик. Получихме още четиринайсет, има писмо. — Левашки поразбута папките, отвори една, намери бързо писмото и го подаде на Галчев.
	— Добре. Свободен си — каза Галчев.
	Но и след туй работата не тръгна по-добре. Все ставаше нужда да се търси нещо, а Галчев или не го намираше, или го намираше с голяма мъка. Той остави тая неблагодарна ведомост за по-късно и поиска да отговори на едно запитване, което му се стори много лесно. Но щом потопи перото, той се поколеба, помисли и без да се обръща, извика:
	— Левашки!
	— Аз, г-н подпоручик!
	— Левашки, нали имаме още достатъчно мамулено брашно за кучетата?
	— Съвсем не, г-н подпоручик, брашното е на привършване и трябва да искаме да ни се прати. Преди пак тъй беше се свършило и един-два дена войниците даваха на кучетата от хляба си.
	Галчев се облегна на стола си, загледа се в разхвърляните по масата книжа и се замисли. След туй остави перото на масичката и стана.
	— Бориславе, я слушай — обърна се той към подофицера, — вземи си книжата и ги изнеси оттука. Направи ведомостта, приготви отговорите на писмата и ще ми докладваш. Хайде.
	С тънка, едва уловима усмивка, с която като че искаше да каже: „аз си знаех, че тъй ще стане“, Левашки събра всички книжа и папки и излезе. Масата светна, чиста, както по-рано.
	Като остана сам, Галчев походи из стаята, след туй извади от джоба си писмото, което толкоз пъти беше чел снощи, и го разгъна. Той спря очи пак на последните думи, на края. Там пишеше: „… Владимире не закъснявай ами пиши сякогаш сине защоту ази като вида от теб писму, ми се струва че тебе гледам същу и кату държа в ръцете си твоету писмо също твоите раце държа…“.
	Как можа майка му, неука и проста жена, да каже тия думи? „Тя се бои за мене и кой знай колко се измъчва“ — помисли си той. Когато си спомняше за майка си, той не можеше да я види ясно във въображението си, но ясно и отблизо пред себе си виждаше очите й — загрижени, светнали от влага и плахи. Таквиз станаха очите й (след като плака много) в оня ден — той беше четиринайсетгодишен тогава, — когато им съобщиха, че баща му, свръхсрочен фелдфебел, е убит на Чаталджа. Той и сестра му останаха сираци, майка му — вдовица и от тоя ден нататък той вече тъй запомни майка си — с тия очи.
	Галчев заходи пак из стаята. „Защо се оплаквам, че ми било тежко тук? — мислеше си той. — Защо искам да ме върнат в полка? Аз най-добре ще помогна на майка си и на сестра си, като си гледам добре службата. Какво ми трябва мене дъщерята на някакъв си чифликчия, при туй и годена? Не, аз трябва да внимавам, трябва да се пазя. Никакви увличания не ми трябват…“
	Той затуй беше се заловил с канцеларската работа, която беше не негова, а на подофицера Левашки, за да устои по-лесно на изкушението да отиде в селото. И наистина, сутринта той не отиде, не отиде и след обяд. Надвечер, когато наближи да засяда слънце, излезе да се поразходи около поста и ако и да тръгнеше на запад, по същата посока, където се намираше Исьоренският чифлик, той мислеше, че не проявява слабост и не нарушава решението си, защото странеше от пътя и се държеше близо до границата.
	С него тръгнаха и двете кучета на заставата — Ханджар и Видра. Те не бяха от граничарските кучета, които и сам Галчев не смееше да доближи, защото бяха недостъпни и зли като вълци. Ханджар и Видра бяха обикновени къщни кучета, на които работата беше да изядат остатъците от яденето. И докато Видра беше все пак породиста кучка, с дълга кафява козина, с умни, почти човешки очи, Ханджар беше голям овчарски пес, неодялан и тромав, кротък, приятел с всички и тъкмо поради тоя си нрав се оказа неспособен за граничарска служба и остана при заставата — вечен другар на всеки новопристигнал офицер. По-глупав от Видра, той винаги вървеше след нея, когато тя тичаше насам-нататък из тревата и душеше, и тъй като беше мързелив и тежък, никога не можеше да я достигне, все се отбиваше от половината си път, вземаше друга посока, но не снемаше очи от нея и все я следеше.
	Като вървеше направо из стърнищата или попадаше на някое тънко пътче, по което бяха превозвали снопи, Галчев отиде доста надалеч и неочаквано се намери пред бостана на дядо Тодора Кутмака, при когото беше ходил вече веднъж. Той си отби, нагази направо из преплетените къпини и тръгна нататък.
	Едно тънко жълто кученце, с черна муцунка и с щръкнали остри уши като на лисица, залая, като подскачаше из тревата. Около чардака и колибата не се виждаше никой. На една страна из буренака се подаваха, като върховете на калпаци, тръвни с пчели, друга беше бостанът, обграден със зелена стена от метли и кукуруз. Там, гдето бяха кошерите, на високи диреци бяха поставени тесни дървени улеи, в които наливаха вода за пчелите.
	Ханджар и Видра се спуснаха подир жълтото като лисица кученце, то избяга към колибата, притисна до вратата, прибра опашката си между задните си крака и се озъби. Галчев се озърна насам-нататък. Кутмака не се виждаше.
	— Ида! Ида! Тук съм! — чу се силен бодър глас иззад стената от метли, като си отваряше път с две ръце се показа Кутмака. Той беше висок, едър старец, но ходеше още прав, като само попречупваше малко краката си в колената. Над пояса си той беше само по една риза, разгърден, черната му охлузена шапка, взета сякаш от някое плашило, беше пробита на върха и оттам се подаваше снопче от побелялата му коса. Като дойде по-близо, той се засмя и протегна голямата си широка ръка, почерняла и тя като лицето му.
	— Ха добре дошел! Къде да поседнем, под чердака ли? Или искаш да ми видиш къщата — каза той, като забеляза, че Галчев поглежда към колибата. — Влез де влез, бутни вратата. И там е добре, там е хладно.
	Колибата вътре беше издълбана в земята, широка колкото една стая. Имаше огнище, на което не гореше огън, но около пепелта бяха наредени едно-две гърнета. По стените имаше полици с разни дреболии по тях, една пушка висеше закачена. В ъгъла зад вратата бяха струпани накуп дини и пъпеши. Миризма на пъпеши изпълваше цялата колиба. Галчев мина и седна на леглото, покрито с вехта селска черга.
	— Ей туй ми е мене къщата — заговори Кутмака. — Аз си шетам, аз си готвя, кенди-баш, кенди-траш, както кай турчина. Какво да правя? Аз за бостана не ми е, бостаня кой ти гледа, ами за пчелите. Всяка година аз тук си изнасям пчелите.
	Той взе една крина и седна до Галчев. И брадата му, прибрана и къса от само себе си, като подрязана брада на турчин, и мустаците, и косата му — всичко беше побеляло. Само веждите му бяха си останали още черни и очите му, живи и подвижни, гледаха внимателно и проницателно. Тоя поглед и черните му вежди, които той поподигаше нагоре, а също тъй и здравият червен цвят на лицето му придаваха нещо добро, младежко, но и лукаво в същото време.
	— Не дохадяш ти! — подзе той. — Онзи старият поручик, Христев, по-често ме забикаляше, приетели бяхме с него. Аз тук, нали ме виждаш, живея си като калугер, само чакам да дойде някой, че да ме разприкаже. Какво е то? Какво намери? — каза той, като видя, че Галчев подигна нещо от леглото, гледаше го и се усмихваше.
	— Като калугер живееш, а, дядо Тодоре? А туй що е?
	Кутмака се наведе и погледна отблизо: подпоручикът беше проточил между пръстите си дълъг и светъл косъм от женска коса.
	— Не е от мене! — каза Кутмака, като се хвана за брадата и се засмя. — Мойта брада е бяла.
	— Каква е таз работа, дядо Тодоре? Тук жена е дохождала. Казвай, казвай, какво мълчиш!
	— А бе от оная лудетина ще е — каза Кутмака, като гладеше брадата си и се смееше. — Тя кога доде тука, тя сяда на ятака. От Нона ще е.
	— Нона ли? — учуди се Галчев, но веднага се съвзе и равнодушно попита: — Коя е таз Нона?
	— Хайде де, уж не знаеш! Чунким снощи не ви гледах как бяхте седнали двамата на пайтона и си приказвахте. Коя Нона, питаш. Една Нона има тук, на Манолакя дъщеря му, на чифликчията.
	— Че какво търси Нона тук?
	— Момче! Момче! — подокачи се Кутмака и заклати глава. — Ти мене за какъв ме земаш? Ами аз петнайсет години съм работил на чифлика. Нона, дето се казва, на ръцете ми е пораснала. Да ти срежа ли една диня? Или да ти извадя малко мед? Хайде да заколим една диня, че за меда сетне ще видим.
	Той отиде до купа с дините, зачука ги с коравите си пръсти, избра една и се върна.
	— Още като забиеш ножа и се пука — каза той, като сряза динята. — Хубави станаха таз година дините, я каква е червена, като кръв. Вземи — каза той и подаде един резен на Галчева. — Вземи и ножчето, аз имам друго. Варди се да не се порежеш, че е остро ваджията.
	— Казват, че майката на Нона била селянка — каза след малко Галчев.
	— Коя, Антица ли? Селянка беше, сиромашката. Селянка беше, ама стана господарка! И каква господарка!
	— Че как тъй? Такъв богат човек да се ожени за една селянка?
	— Вземи, вземи от динята ти. Аз не ща, аз съм се наситил — каза Кутмака, престана да яде, изтри костурката, с която си служеше, и я скри в пояса си. — Как се ожени Манолаки за Антица ли? Да ти кажа как. Аз тез работи ги зная, аз бях там тогаз. Тя, Антица, да ти кажа ли, беше женена и овдовяла, мъжът й умря или май че го убиха. Както и да е, отива баща й да си я прибере, натоварва що партакеш има на талигата си и тръгват назад. Като доходят в мерата на чифлика, на Исьорен, пущат конете да пасат и слизат да си починат. Него време Манолаки имаше голяма хергеля, а хергеледжия му беше един от наше село, Гърдю се казва.
	— Гърдю ли? Аз като че го видях. Един такъв сипаничав, черен…
	— Хъ, хъ, той е, видял си го. Ама ти не го гледай сега, че е такъв, тогаз той беше млад, хубавелик. Той дохожда и Гърдю, сяда при тях и — млади нали са? — разбрали си от приказката, харесали се с Антица. Яли хляб, приказвали, отишел Гърдю да позавърне хергелята. В туй време ей го че иде с каруцата си Манолаки. Какви хора сте вий? Какво търсите тука? Е, че — тъй и тъй. Аз, рекъл Манолаки, имам нужда от жена да шета в чифлика, дай ми я, рекъл на баща й, за хизмекярка. И ти ела, рекъл на стария, на тебе пък ще дам воденицата да стоиш в нея — Манолаки имаше една вятърница, тя отсетне се събори. И ги завежда на чифлика.
	— А онзи? А Гърдю?
	— Чакай де, ще ти кажа. Гърдю дохажда в чифлика и право при Манолакя: „Стопане, казва, ний с Антица се разбрахме, дума си дадохме“. „Какво? — рекъл Манолаки. — Марш навън! Да се махнеш!“ — И го изпъжда.
	— Сетне?
	— Сетне, уж Манолаки беше взел Антица за хизмекярка, а пък взе, че се ожени за нея. И как няма да се ожени, хубавица беше Антица! На`, гледай Нона и за нея не питай.
	— А Гърдю какво стана?
	— Какво ще стане Гърдю? Ти си го видял, казваш, на такъв си е, както си го видял. Той, Гърдю, и в тюрмата лежа, и в Румъния бега. Има-няма месец, откато си е дошел. И за добро не е дошел. — Кутмака се позамисли, махна с ръка и каза: — Нека правят щото щат, мене не ми трябва, аз не се бъркам…
	Той се измени отведнъж, изглеждаше сърдит, не се усмихваше вече. Колкото и да настояваше Галчев да му разправи още нещо за Гърдя и за Антица, той не само че отбягваше да каже нещо, но като че тия запитвания му досаждаха и го дразнеха. Като застана гърбом към Галчева, той затърси нещо в един ъгъл на колибата, след туй се върна, като държеше един череп от счупена стомна, в който имаше няколко бучки негасена вар, наля вода от бъкела и варта шупна.
	— Е, кажи де, дядо Тодоре — настоя пак Галчев, — какво стана отпосле, Гърдю не направи ли нещо?
	— Ами нали казах? Толкоз знам, колкото казах, повече не знам. Да угася аз малко киреч, че ми трябва.
	— Да не мажеш колибата? — засмя се Галчев.
	— Остави се, една бела` ми е дошла на главата тез дни! — каза Кутмака ядосан. — Чужди пчели дохождат и ми крадат меда. От отзарана клеча пред тръвните и ги гледам — чужди мухи има, бръмчат, бият се. Сега ще зема един масур, ще го полея отвътре с киреч, ще го туря на една тръвна и ще замажа дупката. Мухите ще влизат и ще излизат през масуря и която муха мине, все ще се оцапа малко с киреч. А утре ще ида при Давид Кьосето и ще се разправям с него.
	— Защо? Какво ще се разправяш?
	— И Давид има пчели, държи ги в градината си. Аз ще ида уж по работа и ще гледам: видя ли някоя муха, оцапана с киреч, разбрах — неговите мухи дохождат тук и ми крадат меда.
	— Че какво е крив Давид? — каза Галчев. — Той ли ги учи?
	— Бе той е такъв шейретин, че всичко може да направи. Ама аз ще видя, аз ще разбера. Тук стана май темно, не ти е добре. Да излезем вън, ако искаш.
	Те излязоха вън и Галчев седна на една купчина сено пред колибата. Докато бяха седели вътре, слънцето беше заседнало, лъхаше лек прохладен ветрец, тревата се изправи и се раззелени. Бостанът се тъмнееше, дините се чернееха като човешки глави. Тук-таме се белееха пъпеши и тикви. Метлите и мамулите поклащаха върховете си и изсъхналите им листа пошумяваха. Беше тихо и приятно, миришеше на сено. Една звезда като малка точица светна на тъмносиньото небе.
	Видра и Ханджар бяха се сприятелили с жълтото кученце и играеха с него из тревата. Кутмака се залови пак за някаква работа, влизаше и излизаше от колибата. „Колко е хубаво тука — мислеше си Галчев. — Ще дохождам вечер, ще си приказваме с дяда Тодора. Интересен старик, един ден може да взема да го опиша.“ Галчев взе да крои в ума си как ще се нареди и какви книги ще прочете, докато живее в уединението, което отсега нататък щеше да си наложи. Той ще може да пести повече, ще изпрати пари на майка си, ще купи нещо и на Дора, на сестра си, за да я зарадва. Докато си мислеше всичко туй, той тъй беше се унесъл, че по едно време се стресна и видя пред себе си Кутмака. Навярно той беше го гледал по-отрано и доколкото можа да забележи, в погледа му имаше съчувствие, но имаше и нещо като съжаление.
	— Не те питах пък на колко си години — каза Кутмака.
	— На двайсет и пет.
	— Двайсет и пет! Ти при мене си дете тогаз.
	— А ти на колко си?
	— Аз ли? Че в руското морабе бях коскоджамити човек, женил се бях. Трябва да съм бил на трийсет години. Смятай сега на колко съм. Седемдесет и три ли? Може. Може и повече да имам.
	Той седна и взе да разправя нещо за Руско-турската война.


	IV

	Една сутрин се заоблачи, взе да роси и сеновчани, които само чакаха да падне дъжд, та да излязат да орат, оставиха кой каквато работа беше наумил да върши, наметнаха абичките си и, като разглеждаха небето на всички страни и се надяваха да вали още, завървяха към кръчмата. Скоро там нямаше вече празно място, някои стояха прави. Около масите, по пейките нагъсто бяха насядали човек до човек, приказваха всички и за да могат да се чуват, викаха, а над главите им като мъгла плуваше тютюнев дим. Понякога ставаше дума за някоя неуредена селска работа и тогаз глъчката ставаше още по-голяма: говореха по няколко души отведнъж, викаха, караха се.
	А в туй време пет-шест души „крайненци“ — те бяха най-бедните сеновчани и техните къщурки бяха по дола, на края на селото — бяха се заделили на една маса и пиеха ракия. Сред тях седеше Гърдю и тъй като беше още трезвен, като че се свенеше от толкоз хора, нахлупил беше моканския си островръх калпак чак до веждите, поподсмихваше се някак гузно, а малките му черни очички неспокойно играеха. До него седеше по-малкият му брат Йови, едър като него, но по-отворен, по-отракан. Той знаеше, че пак Гърдю ще плаща „от влашките пари“, та гледаше да е близо до него, да му прави сметка, кога потрябва, и да не го оставя много да се разпуща. Костадин ловецът не беше от тяхната компания, но беше седнал наблизо. Други крайненци взеха да се примъкват оттук-оттам и да сядат на масата на Гърдя. Последен, като носеше зад себе си и стола, на който беше седял досега, дойде Велко. Той беше нисичък, тантурест, с рошави мустаци, едното му око разкривено от стара заздравяла рана. Някой беше го ядосал и Велко, както държеше стола зад гърба си, обърна се и извика:
	— Няма да ора ли? Ще ора! На която страна на мерата искам, там ще ора! Кой е тоз, дето ще ми заповяда?
	Мнозина дигнаха глави от масите и се обърнаха; в кръчмата позатихна.
	— Велко, какво се пенявиш — каза Илия, един от най-заможните селяни. — Най-напред ти нямаш нива, какво ще ореш. А пък де ще бъдат угарите таз година, то се знае, то е решено. Есенес орахме откъм Исьорен, сега ще орем отсам.
	— Аз пък ще ора откъм Исьорен, ха де! — каза Велко.
	— Бащината си нива ли ще ореш там?
	— Манолакювата нива ще ора. Разбра ли? Нея ще ора.
	Някои от селяните се разсмяха, размърдаха се, но оставиха пак Илия да говори:
	— Ти, Велко, много си се замислил, потрай малко. Таз нива и на Манолакя не е, и наша не е, чакай да си каже съда думата, че то е лесно.
	— Ний съд няма да чакаме, бай Илия! — обади се сопнато Йови и очите му светнаха. — Какъв съд ще чакаме, още сега ще я изорем и толкоз.
	— Толкоз! — рече и Велко, сложи най-после стола си и седна.
	— Е, ако можете, изорете я пък — каза Илия и повече не се обади. Обади се Костадин ловецът, но той нямаше намерение да се кара.
	— Коя нива мислите да орете — каза той, — оназ там на сърта край границата ли? Там сега един буренак станал, до пояс. Ами че ако изорете и таз нива, тогаз човек не ще има де да удари един заек.
	Велко, още ядосан, промърмори под носа си:
	— Зайци… за зайци ще мислим сега!…
	Нивата, за която ставаше дума, беше на Исьоренския чифлик. Както една река подкопава и руши някой от бреговете си, тъй от години вече сеновчани подядаха земята на чифлика. И нямаше що — селото растеше, земята не стигаше. Най-напред сеновчани взеха почти двете трети, от мерата на чифлика, защото след едно съдебно дело, което трая дълги години, се доказа, че тая земя е била някога на едно арапско село, което в Руско-турската война се изселило, а Манолаки я бил заграбил. Държавата отне тая земя и я раздаде на сеновчани. Преди две години, по закон вече, на Манолакя, както на всички по-големи собственици, бе отчуждена още от земята му: от седемте хиляди декара, които бяха му останали, на него оставиха три хиляди — сметнаха стопанството му за образцово — а четирите хиляди взеха пак сеновчани. И пак земята им беше малко, пак имаха нужда от още. На самата граница между мерата им и Исьорен имаше една нива, за която сеновчани казваха, че била от изоран бозлук и че тоя бозлук едно време — някои стари хора помнели още — бил техен. Те сега се съдеха с Манолакя за тая нива: съдът наскоро щеше да дойде и да реши делото на самото място. Но крайненци, както беше казал Велко, не искаха да чакат дотогаз.
	Глъчката, кога по-тиха, кога по-шумна, продължаваше. Изведнъж в кръчмата стана по-светло, върху прозорчето огря слънце.
	— Тю! Пак не можа да вали! — каза някой.
	Илия се надигна и стана.
	— Кога е тъй, да си вървим. То ако иска, пак ще вали — каза той и тръгна да излиза.
	С него станаха да си ходят почти всички. И не че бързаха или че имаха нещо работа, а защото крайненци бяха попрехвърлили вече, често се обръщаха, чумереха вежди и само гледаха с кого да се счепкат. Когато всички бяха до вратата, влезе кметът Алекси.
	— Отивате ли си? — каза той. — Хайде вървете ей гледайте работата, времето се опрали.
	На опразнените маси, над които още се носеше синкав дим, беше останал само един човек — дядо Минко. Кметът, препасан с широк пояс, с доста големичък корем, червен, пълен, не бързаше да седне, а се разхождаше бавно из кръчмата, стъпяше напето, като че се радваше на себе си и на вървежа си. „Моят Алекси като султан ходи“ — беше казала за него жена му, а тия думи ги знаеше цяло село.
	— Кмете — каза Велко, без да се обръща, — ела тук да отговаряш.
	— Какво да отговарям?
	— Ела да кажеш ти, като си кмет, с онез думбази ли държиш, дето излязоха, или си с народа.
	— Какви думбази? Какво има? — каза кметът.
	— Чуй какво има: ний сме решили да изорем нивата на сърта, дето се съдим за нея с Манолакя. Ще я изорем, чуваш ли, кмете, ще я изорем още сега.
	Алекси само го гледаше и се бавеше да му отговори.
	— Та ний като сме сиромаси, хора не сме ли? — продължи Велко. — И ний трябва да ядем, и ний деца имаме. Какво? Или и ти държиш с Манолакя?
	— Ех, Манолаки… — каза кметът — какво искате от тоя човек, малко земя ли му взехте?
	— А, ти го защищаваш! — обади се Йови. — Какво ни бил направил… Я го питай, питай него — посочи той Гърдя. — Съсипа живота на човека…
	— Ти ако вземеш да ровиш какво е било едно време, то край няма — каза кметът.
	— Стой, кмете, стой… — разпали се Йови. — Ти знаеш ли Манолакювия син, Тошо, какво е приказвал в града? На Джамадиновия хан приказвал, мене ми казаха хора, дето са го слушали. Онзи катилин, рекъл, си дошел от Влашко, ама ний пак ще го пъхнем в тюрмата, ний знаем кой ни запали саплъците преди пет години. Виждаш ли? — Заканя се човекът. Чунким малко е туй, дето му го направиха досега, ами още…
	— Наистина, бай Гърдьо, ти много си изпати — каза някой.
	Всички погледнаха Гърдя, като мислеха, че ще каже нещо. А той, както беше се загледал в масата, пое си дъх с целите си гърди, но нито въздъхна, нито каза нещо, а похвана единия си мустак, позасмя се и запя нисичко:

	Кавали свирят в усои,
	Драганка ходи из двори…

	Той не можеше да пее, гласът му беше дрезгав. И като видя сам, че нищо не излиза, млъкна, изду бузите си и започна да дюдюка същата песен, като че я свиреше на кавал.
	— Де, де, де! — провикна се Велко. — Ти, бай Гърдьо, кавалджия беше едно време, де ти е кавала?
	— Загубих го! — каза Гърдю и се усмихна. — В Исьорен, в тревата го загубих.
	Той стисна юмрук, замахна с все сила, но не удари масата, а сграбчи Велка за рамото, разтърси го и завика:
	— Боли ме… боли ме, разбра ли?… Боли ме, Хилюпе! — извика той, като навъси лице. — Донеси ракия!
	— Де, бате! Не се размеквай де! — каза му Йови.
	На Велко му стана мъчно зарад Гърдя, ядоса се, както винаги, на богатите и се обърна: кметът беше излязъл, отзад, както по-рано, седеше само дядо Минко.
	Тоя дядо Минко беше един особен човек. Когато захванеше да пие, дълго време той си седеше кротък, мъдър, мълчеше си и с никого не се заядаше. Но имаше една черта в пиянството му и когато минеше отвъд нея, той започваше да се вслушва в чуждите разговори и току ще подхвърли някоя дума, ще бодне някого. И сега, когато Велко се обърна и погледна към него, това време тъкмо-що беше дошло за дяда Минка. Той вече следеше какво приказват крайненци, поподсмиваше се и сините му очи лъщяха като стъкло.
	— Добре им е на тях, на богатите — каза Велко, — на тях пари им идат отвсякъде.
	— Стегни се, че спечели и ти, сине майчин! — обади се тозчас зад него дядо Минко.
	Велко подскочи като ужилен.
	— Да спечеля ли? С какво да спечеля? Как да спечеля? С голи ръце печели ли се? Ами те? Те не печелят, а обират кого де свърнат, държавата обират. На този, многознайника, Илия — туй лято позакачи градушка нивата му, я очука два-три класа, я не — и какво стана? Додоха чиновници, прегледаха нивата, ядоха, пиха, отиде Илия с тях в града и една конска торба каймета донесе, разбра ли? Държавата му ги изсипа ей тъй е… Той и себе си, и децата си да беше продал, толкоз пари не можеше земе.
	— Абе то туй държава ли е… то не е държава… държавата е само за богатите — обади се един крайненец.
	— Аз съм пиян, аз нищо не разбирам — говореше дядо Минко, а в същото време, като се пазеше да не го забележат, поглеждаше към Филипа и му намигаше с око.
	Крайненци заговориха пак помежду си. Много време имаше вече, откакто Гърдю беше почнал да разказва някаква дълга история, като на всеки две-три български думи примесваше и една влашка. Той беше се увлякъл, сипаничавото му лице беше се изчервило, калпакът му беше сега назад и се виждаха косите му, сплъстени на фитили, посивели. Него го слушаха само двама-трима крайненци, останалите приказваха отделно, всеки със съседа си.
	— Ти сега слушай мене, направи каквото ти казах — говореше Йови на Нейча, най-бедния от крайненци, вдовец, небръснат от седмици. — Туй нещо ти трябва да го направиш, то повече тъй не може.
	— Да го направя, ами с празни ръце как? — говореше Нейчо замислен. — Три овци бяха останали, взех, че ги продадох и тях. И сега очисти се, нищо нямам…
	— Ти остави сега туй… Старата като е дошла, нека да постои, а ти ще гледаш да си намериш една стопанка, не може. То умрялото си е умряло, а ти деца имаш, трябва да има кой да ги гледа. Ти мене слушай…
	Велко приказваше с Динката. Той повечето му шепнеше на ухо, но по едно време се разгорещи и подигна гласа си:
	— Аз тъй му казах. Ти, казвам, дядо попе, в черква служиш, евангелието четеш… кажи ми къде отиваме ний, като няма просветление… правдина като няма…
	Дядо Минко се обади нещо, но Велко не се обърна.
	— Кажи ми, рекъх, защо убиха Стамболийски… народен чиляк… защо го убиха, а?
	— Мене никой не ме убива пък — обади се отзад дядо Минко.
	Велко скочи и стана прав.
	— И ти си чорбаджийско ухо! И ти лижеш еминиите на онези хайдутяги! Какво мислите вий, все тъй ли ще върви? Е-хе! Свърши се то! Ще доде видовден, ще видим кой кум, кой сват.
	— Ний да работим, ний да се бием на фронта, ний да плащаме — каза Нейчо. — Все ний. А онез, дето имат по на десет ката къщи, тях никой ги не закача.
	— Те само по бани и по курорти ходят — каза Йови.
	— Какво искате от тоз народ вий бе? — разгорещи се още повече Велко. — Какво току му пращате бирници, какво има, какво му е остало?
	— Аз съм пиян, аз нищо не разбирам — оправдаваше се дядо Минко.
	— Чакай, чакай! — обади се Динката. — То малко остана, малко ще потраем. Че като грабнем брадвите!…
	Гърдю не беше доразказал историята си, но като нямаше кой да го слуша, и той беше замълчал. И той гледаше, и той уж слушаше, като се разправят другите, но нито чуваше, нито разбираше нещо.
	— И няма да изорем нивата, а? — викаше Велко на дяда Минка. — Ще я изорем. Ний ще я изорем и ний ще я засеем. Иди им кажи на думбазите! Иди кажи, ако искаш, и на Манолакя.
	Като чу това име, Гърдю трепна, като че се пробуди от сън. Както бяха замислени, малките му черни очи пламнаха, той стана прав и извика:
	— Манолаки! Пунгаш! Душата ми изгори той мене… изяде ме… Ама и аз него ли? И аз ще му платя… Хубаво ще му платя…
	Той се тръшна на мястото си и гърдите му се заподигаха, като че се задъхваше.


	V

	Вън се чуха гласове, зазвъниха шпори и в кръчмата влезе Галчев, а след него кметът и Милчевски. Галчев не знаеше какво беше се случило преди малко, нито отдаде особено значение на туй, че десетината души, които пиеха около една маса, се извърнаха и го погледнаха. Той им кимна, поздрави ги весело, след туй, като подрънкваше с шпорите си, отиде към тезгяха и поиска от Филипа кутия цигари.
	Крайненци се поумълчаха. Изведнъж Гърдю стана и забърка в пояса си да плаща, но Йови го хвана за ръката и повика Филипа. Направиха сметка и тогава Йови отдели колкото пари трябваше и плати. Гърдю като че не искаше да знае нито колко плаща, нито колко му връщат, мушна кесията в пояса си и тръгна към вратата. Някой му извика, но той не се обърна и излезе.
	Галчев, Милчевски и кметът също излязоха. Те отидоха настрана и кметът дълго време говори нещо на Галчева. Подпоручикът го слушаше, но гледаше настрана и мълчеше. По-внимателно като че слушаше Милчевски и натъжените му очи гледаха учудено и плахо.
	По едно време отвъд оградата надникна Давид Кьосето, след туй доде при тях.
	— Кмете, тебе търся — каза той. — Добър ден, г-н поручик… Кмете, знаеш ли какво бясно куче ме нагази отзарана? Доде у дома Кутмака и, нали сме от един еснаф, заведох го да ми види пчелите. Той гледа, гледа, че като скочи — полудя човека ей, полудя. Ти, кай, пращаш твоите пчели да крадат мед от моите… Хванах ли те аз тебе… И какво не още… Бабини дивитини… Ти чувал ли си таквоз нещо?… Псува ме…
	— Не ви разбирам от пчелите — каза Алекси.
	— Че аз ако мога да уча мухите си да крадат, ще ги пратя в банките, пари да ми крадат… Нали, г-н поручик? — ухили се Кьосето и погледна Галчева.
	— Не ви разбирам от пчелите — каза пак Алекси. — Какво прави Йосиф?
	— Какво ще прави Йосиф? Гледа си училището. Аз тоя Кутмак няма да го оставя, аз ще се жалвам.
	— Остави сега туй — пресече го кметът. — Ти да кажеш на Йосифа да си събира ума. Виждам аз какво прави и какво проповядва. Ти си баща. Ще се случи нещо, после не знам, да не речеш, че не съм ти казал.
	Кьосето се позамисли.
	— Абе, Алексе, не виждам ли и аз, ама какво да правя… Днешните млади нито в господа вярват, ни то баща и майка зачитат. Ама ще му кажа, пак ще му кажа. То един свят се навъдил, пази боже… Право ви казвам, г-н поручик, не смееш да им продумаш.
	— Ти му кажи пак — каза Алекси.
	— Ще му кажа. А Кутмака не го оставям, ще го заявя. Той е дърт хайдутин, ще ми направи нещо…
	Галчев тръгна към коня си. Милчевски, който досега само беше слушал и мълчал, тръгна с него.
	— Защо не доде вчера? — каза той. — Нона беше тука.
	Галчев се качи на коня си. Милчевски доде близо до него.
	— Нона пита` за тебе — каза той ниско и се учуди, че Галчев и сега не му отговори. — Кога ще се върнеш? Ти отиваш нагоре, ще се отбиеш ли в Исьорен?
	— Какво ще правя в Исьорен? — каза Галчев. — Аз отивам по границата. Хайде довиждане! Довиждане, кмете!
	Галчев бутна коня, последван от войника, също на кон. Колкото и малко да беше валяло, предишния прах го нямаше, беше чисто и прохладно. Тревата се зеленееше, поизмита от дъжда, самият път изглеждаше гладък и кафяв. Лека мъгла като дим стоеше над нивите — ясно като прави линии се очертаваха синорите и сред стърнищата, изпотъпкани и легнали, се показваше черна земя, измокрена от дъжда. Още вървяха разкъсани облаци и слънцето ту се затуляше, ту светваше.
	Галчев още си мислеше за туй, което беше му говорил кметът. Както се виждаше, Алекси беше в дирите на всичко, което ставаше в селото, но като всеки хитрец, гледаше, ако може, да остане настрана, а друг да бърка в огъня. Учителят Давидов тайно събирал вечер някои селяни, все от крайненците, ония, дето нямат забит кол, както казваше кметът, и онова, което им говорел, не било вече обикновени партизански речи, а подстрекателство за бунт. Все пак кметът не смееше да обвини открито никого и като разказваше за събранията на Давидов, престорено наивно добавяше: „Може пък даскала да им чете някоя книжка, сказки да им държи, нещо като вечерно училище, да речем…“
	Че в Сеново не беше спокойно, то се виждаше. Но къде беше спокойно сега? Между другото кметът беше казал, че сеновчани се заканяли да заграбят земя от чифлика. „И какво са криви селяните — мислеше си Галчев, — на тях им трябва земя, на тях земята е нужна, както въздуха. Пък и аз какво мога да направя? Аз мога да върша само туй, което ми заповядат, нищо друго. Виж, ако стане нещо съвсем близо до границата, то е друго, тогаз ще видим.“
	Галчев беше се отдалечил доста от селото и забеляза, че пред него по пътя вървеше някакъв селянин. Когато го наближи повече, селянинът чу стъпките на коня, отби се, направи две-три крачки настрана и след туй се обърна с лицето си към пътя. Галчев позна, че беше Гърдю.
	— Къде тъй? — попита го той.
	Гърдю поздрави по войнишки и се усмихна.
	— Нийде… ей тъй, да ме вземе малко вятъра…
	Той държеше цигара и бъркаше в пояса си за огън.
	Галчев го позагледа, не му каза нищо повече и го замина. Той си спомни историята на Антица, тъй както му я беше разказал Кутмака, и се обърна. Гърдю пак беше тръгнал насам, вървеше по същия път, който отиваше към Исьорен. „Може ли да се минат двайсет и повече години и още да го влече нещо нататък — помисли си Галчев. — И това е един селянин!…“
	Изведнъж пред него се мярна върхът на едно дърво — същото туй дърво, което му беше показала Нона от кабриолета. Във влажния въздух то изглеждаше сега по-зелено, по-развеселено и при всяка крачка на коня като че подскачаше и се откриваше повече. Галчев усети, че го обзема някаква сладка безпричинна радост, и пришпори коня. Не измина и стотина крачки в тръс, той пак поспря коня: пред очите му се откри целият Исьоренски чифлик.
	Той и по-рано беше го виждал, но от другата страна, откъм границата. Отсам, както го гледаше сега, чифликът имаше съвсем друг вид. Той беше близо до границата, мястото там постепенно се издигаше и всичко се виждаше като на длан. Най-напред личеше голяма бяла къща и пред нея, точно по средата — високо зелено дърво — същото туй дърво, върхът на което се виждаше отдалеч. По-долу оградени с бели каменни дувари, се виждаха няколко овчи саи, с каменни стени откъм юг, с два-три еднакви и квадратни входа, които се чернееха като дупки на кафез. Имаше и други постройки, а по-настрана, където като грамаден пръстен се извиваше околчестата ограда на хармана, се издигаха два саплъка — единият по-нисък, с бяла скорошна плява, другият потъмнял, улегнал, висок като планина.
	Но очите на Галчева се връщаха все към бялата къща. Тя имаше чардак и пред чардака беше високото дърво. Наоколо беше поле, нямаше нищо друго, освен трева и бурени и може би затуй това дърво изглеждаше необикновено високо, самотно сред широкия хоризонт, устремено към небето. Галчев се взираше и се мъчеше да види нещо, но в чифлика като че нямаше хора. Не димеше и вършачката, навярно вършитбата беше привършена. Орляк птици хвърчаха над къщата и когато се спуснаха по-ниско и между тях се мярнаха и бели крила, Галчев разбра, че са гълъби.
	Един път се отбиваше и тръгваше право към границата. Там се виждаше един дол и на единия му бряг имаше български пост, а на другия — румънски. Галчев отби коня си и тръгна по тоя път.
	— Хубене! — обърна се той към войника. — Ако вървим по тоя път, дали ще излезем на границата?
	— Ще излезем, господин подпоручик. То каквото е равно тука, и без път да тръгнем, пак ще излезем. Ей я е де е границата!
	Повървяха някое време по тоя път. Галчев все гледаше към чифлика. През тия два-три деня, откато беше слизал в селото, той беше ходил по обиколка на постовете откъм другата страна на заставата. Сега останаха отсамните постове и още на тръгване беше си дал дума, че няма да се отбива в чифлика. Той спря коня, извади цигара и запуши. Не му се вървеше повече нататък: „Защо пък да си налагам тия ограничения? — помисли той. — Аз може да мина покрай чифлика и пак да не се срещна с никого и с никого да не приказвам.“
	— Хубене — каза той, — нали има път да минава покрай чифлика и да отива към границата?
	— Има, г-н подпоручик.
	— Виж, там има и кладенец, вадят вода сега. Я да минем оттам, ще напоим конете!
	И без да чака какво ще каже войникът, Галчев обърна коня към чифлика. Тъй изведнъж той се освободи от обещанието, което беше си дал зарад майка си — да бъде предпазлив и да избягва срещите с Нона. Сега това му се виждаше непотребно и смешно: ако наистина имаше някаква опасност за него, той трябваше да върви направо към нея, а не да я заобикаля боязливо отдалеч. И каква опасност е туй, че на пътя му се е изпречило едно хубаво момиче? Нека всички опасности да са все такива! Тая мисъл се хареса на Галчев и го развесели. Наедно с Хубена те вървяха сега направо, без път. Излязоха от нивите и тръгнаха по равна чиста поляна, която изглеждаше да е неразоравана целина.
	— Вижте каква трева има тук, г-н подпоручик — каза Хубен и в гласа му прозвуча радостта на селянин. — Суха е, а пък каква е гъста. Стига да няма сняг, добитъкът може да се напасе и посред зима.
	Наистина, тая трева беше особена. Тя не отиваше нагоре, не стърчаха от нея стъбла, а беше на гнезда, гъста, едра и пущаше на всички страни прегърнати листа като пера.
	— Таз трева се казва бозалък — обясни Хубен. — Много е добра за добитъка.
	Бяха близо вече до чифлика. Вървяха из по-ниско място и затуй къщата се криеше зад другите постройки. И дървото пред нея като че намаля и не. Изглеждаше тъй високо. Откъм хармана се виждаха кола, плугове, чивгари, червенееше се една жетварка. Галчев позна жълтия кабриолет на Нона. Изведнъж там се показа жена и Галчев трепна. „Не е Нона — каза си той след малко и се успокои. — Вървежа на Нона е друг. Когато Нона върви, като че плава, снагата й е права, стройна, малко изпъчена, затуй лактите й остават назад. И може ли Нона тъй спокойно да върви? Да не се засмее и да не махне с ръка?“


	VI

	Галчев слезе от коня, остави го на войника, а сам тръгна към кладенеца. Едно босо момче караше алашата — тежък бял кон, който, напрегнат, с огънат гръбнак, едва пристъпваше около келявото, като на всяка крачка подмяташе предницата си, като че с мъка отлепяше краката си от земята. Застанал прав на каменната софа, наспоред върбата, която беше до самия кладенец, стоеше възстар човек, по ръкави, с кафяви шаячени панталони, каквито носят котленците. Той и не погледна Галчева, защото тъкмо в тая минута по макарата остро заграка синджир и човекът, като се понаведе, пое пълния тулум, мокър и лъснат от водата, която се плискаше по него. Той го отмъкна до улука, но не го изля, а само го надвеси и като погледна Галчева и се усмихна, каза:
	— Няма ли да пийте, г-н поручик? Водата ни е хубава, студена е.
	— Не, ний искаме да напоим конете — каза Галчев. — Може ли?
	— Как да не може. Може, може. Дай насам конете, момче! — извика той на войника. — А, Хубене, ти ли си? Докарай конете!
	— Де е по-чиста водата, дядо Христо? — попита Хубен, като водеше конете. — Да няма перушина от патките, че ще кашлят конете. На кой улук да ги напоя?
	— На който щеш, на който щеш, водата е чиста, сега сме я вадили. Хайде, че ела да се напиеш и ти, аз ще чакам.
	Той държеше тулума и все се усмихваше. Лицето му беше сухо, но здраво и червено, около носа и устата му имаше две дълбоки извити бръчки и от тях той изглеждаше по-усмихнат, отколкото си беше. Като се напи и войникът, дядо Христо хвърли тулума в кладенеца, спусна и въжето.
	— Чакаме да напоим овцете — каза той. — То отзарана поваля малко, кой знай дали ще пият. Бяхме напълнили улуците, ама като ви видях, че идете, рекох на детето: карай, Енко, карай да извадим още един тулум, тез хора може да искат да пият вода.
	— Всичко туй на чифлика ли е? — каза Галчев, като показваше към сградите. — Няма ли кръчма или кафене, да се навъртат там съмнителни хора?
	— Какви хора?
	— Контрабандисти, бегачи през границата.
	— А, няма, няма. Таквиз хора няма. И нито кръчма има, нито кафене, всичко туй, дето го гледаш, е на чифлика. Едно време, право е, много бягаха оттука през границата. Ей онзи дол, виждаш ли го? — там им беше вървището. И Тахира от Черкезкьой, когато го бастисаха, хайдутите през тоя дол минаха отсам в България. Цяла нощ пукаха пушки, гонеше ги потеря.
	— Кой е тоз Тахир?
	— Един богат турчин. Рязали му бяха ухото за пари. Отколе беше то. Тогаз, нали казах много бягаха оттука, ама откато направиха онез двата поста, румънския и българския, никой не смее вече де мине.
	Дядо Христо се обърна и погледна към детето.
	— Хайде, Енко, впрягай да извадим и тоз тулум. Дръж го, дръж, дръж! — завика той.
	Галчев се обърна: белият кон, който досега беше стоял отстрани на келявото, беше повлякъл детето и тичаше към улуците. Колкото и да опъваше отзад хамутя, детето не можа да го спре и го пусна. Дървената закачалка затрака по камъните.
	— Ух, да те ядат вълци, да те ядат! — разсърди се дядо Христо и замаха с ръце срещу коня.
	— Нека се напие — каза Галчев.
	— Какво ще пие — не е жаден. Откато сме завадили вода, сто пъти е дохаждал да пие. Туй добитъка, г-н поручик, хитър е като чиляка. Разбра, че ще го впряга ме, и гледа само да се помайва.
	Наистина, конят уж пиеше, а само плакнеше водата из устата си, като че се жабуреше, и в същото време извръщаше очи назад и гледаше какво ще стане. Дядо Христо отиде при него, извади хамутя изпод краката му и два пъти го удари с дървото на закачалката по задницата. Конят тичешката се върна направо на мястото си при келявото.
	Галчев гледаше към чифлика. „Защо не се показва Нона? — мислеше си той. — Дали не е отишла някъде?“ — Той можеше да иде у тях, да каже, че иска да види баща й, да го предупреди, че сеновчани замислят нещо лошо. Най-после чифликът беше до самата граница, в неговия участък, и той не само можеше, но беше и длъжен да се отбие и да го види. Встрани от каменната ограда и доста надалечко сред поляната се виждаше една старовремска могила, каквито имаше много тия места. На самия й връх нещо се белееше.
	— Какво има на оназ могила? — поп пак той дяда Христа. — Нещо се белее там, паметник ли е?
	— Паметник е.
	— Руски паметник ли?
	— Не, гроб е. Там е погребана чорбаджийката, бай Манола жена му. Втората му жена, Антица.
	Галчев позамълча и се позамисли: откато беше границата, не се минаваше ден да не чуе да се разказ нещо за Антица, да не се спомене името й.
	— Че защо е погребана там?
	— Е, тъй искаше чорбаджията, тъй направиха. Там я погребаха.
	Както по-рано, дядо Христо все си изглеждаше усмихнат, но очите му като че овлажняха.
	— Таз могила тъй я гледаш ниска — каза след малко той, — ама да се качиш там и да погледнеш вижда се цялата мера на чифлика. — Той помълча добави: — Едно време чифлика беше голям. Трябваше да вървиш цял час с талига, че да изминеш мерата от единия край до другия. А сега — ей де се виждат нивите на сеновчани. Те разграбиха земята му.
	Отвъд върбата, из буренака се изправи човек, когото Галчев не беше забелязал досега. Той беше бос, със запретнати крачоли, дрипав.
	— Николай, ти още ли си тук? — каза дядо Христо. — Хайде, вземай бъкела и върви при телците. Ще минат през границата.
	— А-хъ, ще минат… чунким не ги виждам оттука. — Той се навъси и слабоумното му лице стана още по-грозно. — Върви, върви… ами цървули? Ами че дядо Христо, кажи на чорбаджията да ми даде едни цървули. Все бос, бос… тръни има!
	— Казах аз, казах на Тоша да ти купят цървули. Хайде върви сега при телците.
	Все тъй навъсен, като гледаше в земята, Николай каза:
	— Едни ботуши имало… да ми дадат тях.
	— Какви ботуши? Кой ти каза?
	— Нона, аз и на нея казах за цървули, а тя — ако искаш, кай, ботуши, има…
	Дядо Христо се засмя.
	— Ех, ти Нона ако слушаш! И капитан ли ще ставаш, та искаш ботуши? — засмя се дядо Христо и погледна Галчева.
	Галчев извика на войника да доведе конете.
	— Време е да си ходим — каза той.
	Хубен доведе конете, Галчев прибра поводите и щеше вече да се качва, когато отгоре, откъм къщата на чифлика, се чу треперлив и ясен женски глас: „Дядо Христо! Дядо Христо!“. Едно момиче, наметнато с голям червен шал, тичаше към кладенеца. Не беше Нона — приличаше по-скоро да е селянка. Като забеляза Галчева и войника, тя се спря, позавъртя се, като че искаше да се върне, но после пак се затича. Тя доде на няколко крачки, усмихваше се — беше Нона.
	— А, госпожице, вие ли сте? — можа само да каже Галчев.
	Но още по-учуден беше дядо Христо. Както стоеше на кладенеца, той я изгледа, после развълнувано и ниско каза:
	— Какво си направила ти?
	Нона се засмя.
	— Дядо Христо, ще те питам нещо… Чакай, сега ще дода — каза тя, после се обърна към Галчева: — Приличат ли ми? Тия дрехи са на мама. Стоят ли ми хубаво?
	Галчев я гледаше учуден. Най-хубавото нещо у нея беше шалът — разкошен червен шал с гъсти дълги ресни. Отдолу роклята беше тъмнокафява, без деколте със стегнати ръкави, старомодна. Нона и косата беше направила другояче: вчесана на път, стегнат пригладена. Лицето й изглеждаше по-кръгло, черните й очи лъщяха и се смееха. Като се позагръщаше с и подаваше едното си рамо напред, тя гледаше Галчев усмихваше се и питаше:
	— Приличат ли ми? Стоят ли ми добре?
	— Много, много ви приличат!
	— Виждате ли какъв шал — каза Нона. — От чиста коприна е, много е тежък. Липискански шал, тъй каза тати, той го купил на мама. Таквиз шалове сега няма. А я вижте обущата — тя показа единия си крак — с пиринчени токове… Е, как ме намирате? — каза тя като се изправи и се засмя.
	— Много сте хубава.
	— Нали? — каза тя и очите й светнаха. — Намерих ги в сандъка. Чакай, рекох, да ги облека. А вий се изгубихте тия дни? Де бяхте? Аз два пъти дохажда в Сеново. И Милчевски не знаеше де сте.
	— Имах малко работа — каза Галчев. — Вие вчера сте били в Сеново. Имате ли писмо от годеника си?
	Нона го погледна и насмешливо сви устни.
	— Какво сте се загрижили за моя годеник?
	— Нищо, попитах само. А вий бяхте ми обещали нещо.
	— Какво съм ви обещала?
	— Да ми разкажете оная история, за оня, дето паднал от трена.
	— И за другия, дето падна от мотоциклета ли? Добре, но вий не се явихте. Вий малко внимание обръщате на новите си познати.
	— Но вий пак ще изпълните обещанието си.
	— Не се знае. Ще видим. — Тя се обърна, видя Николая и каза: — Какво се е намусил Николай, дядо Христо?
	— Ботуши иска Николай. Казала си му, че ще му дадеш ботуши.
	Нона се загърна повече с шала и се засмя.
	— Аз му казах, че ако влезе там в гьола, в калта, и излезе, ще му станат на краката ботуши, а той… дядо Христо, ще те питам нещо, на ухото ще ти кажа… Довиждане! — каза тя на Галчева, усмихна се и се завтече към дяда Христа.
	Галчев разбра, че повече няма защо да стои, и се качи на коня си. На тръгване Нона още веднъж му кимна с глава и се усмихна. Когато минаваше покрай портата, Галчев видя, че на чардака стоеше един стар побелял човек, наметнат с палто — навярно беше Манолаки. Галчев поздрави — старецът едвам подигна ръка към калпака си. В същия миг отзад се зачуха стъпки, зазвъняха гердани — Нона се връщаше. Галчев се въздържа и не се обърна. Той мина покрай могилата и отблизо видя гроба на Антица — бял каменен паметник, ограден с желязна ограда.
	Макар да беше доста далеч вече, Галчев не искаше да се обърне. „Защо не ме покани у тях? — помисли си той, малко огорчен. — Това е най-обикновеното нещо, което всеки би направил.“ Той си спомни, че колкото и да се държеше свободно, Нона изглеждаше наистина малко смутена, може би от неочакваната среща, но всичко туй не можеше да я накара да забрави една такава проста любезност. Все пак Галчев беше доволен, радваше се, че я видя, че я срещна. Когато пътят захвана да наваля по отвъдната страна на баира, той се обърна: на чардака, гдето още се тъмнееше сгърбената фигура на стареца, стоеше Нона, с червения шал на раменете си. „Тъй е стояла някога там и Антица“ — помисли си Галчев и си спомни думите на Кутмака: „Антица беше селянка, а стана господарка. И каква господарка!“


	VII

	Къщата на чифлика беше голяма, двуетажна, с широка стряха и издаден отпред чардак, каквито са всички стари български къщи. Горе четири хубаво изработени диреци, с малки спретнати капители, по които имаше резба, подпираха чардака в четирите ъгъла. Долу диреците бяха само два, но по-яки, по-дебели, вложени в подложки от дялан камък, с които те стъпяха на земята като с големи конски копита. Там, гдето беше чардакът, къщата се вглъбяваше малко навътре от доста широка сундурма, обградена със също такъв пармаклък, с какъвто беше ограден и чардакът. Две врати, почернели от времето, обковани в няколко реда с големи железни гвоздеи, главите на които изглеждаха като пулове, се очертаваха върху варосаната, малко синкава стена. Отстрана на всяка врата имаше по един прозорец. Дъсчена стълба се спущаше надолу към двора.
	Отпред, току до чардака, се намираше дървото, което се виждаше отвред наоколо — стар бряст, с дебел напукан дънер като на дъб. То започваше да се разклонява наравно с покрива, един клон, за да не чупи керемидите, беше отрязан и на това място сега имаше щърково гнездо. Оттам нататък дървото се разпущаше свободно над покрива и на всички страни и тъй като беше високо и голямо, изглеждаше на катове, отделните му части приемаха най-различни форми и тъй бяха отдалечени една от друга, като че принадлежаха не на едно, а на няколко дървета. Ако горе, по самите върхове, вятърът възбръщаше листата откъм опакото и те затрептяваха като живи, вред другаде дървото оставаше спокойно; някъде се виждаха клоните, черни, като че намазани с катран, но веднага се губеха пак в гъстака: някъде листата, огрени отгоре от слънцето, изглеждаха светли и прозрачно зелени; на друго място се откриваха тъмни сенчести дълбочини, из които се чуваше да цвърчат и да се гонят врабчета, или се спущаха някъде отгоре тънки вейки и висяха като откършени. И една мека зеленикава сянка изпълваше въздуха под дървото като под шатър.
	Беше към четири часа след пладне. Откъм къщи се зачу старешка кашлица и на сундурмата се показа Манолаки, с подпухнали очи, гологлав. Той току-що беше станал от сън, прозина се, изтри с длан насълзените си очи и поправи разрошените си мустаци, които под дебелия му месест нос бяха пожълтели от тютюна. Манолаки прехвърляше седемдесет и три години. Къс, дебел, с увиснали меса и тлъстини около гушата, той затътри чехлите си и тръгна към чардака. В един ъгъл, на сянка, беше постлано синьо котленско кебе, с една-две възглавници. Манолаки седна там — то си беше негово място, — изпъшка и се отпусна. Лицето му беше подпухнало, с нездрав пръстеноземен цвят, напръскано с по-дребни и по-едри черни петна, които му бяха останали след едно боледуване.
	Манолаки погледна към къщи, но там беше тихо, нямаше никого. Като се поозърна насам-нататък, той видя долу на двора Енка и му извика:
	— Енко! Де е мама ти? Я иди да я повикаш, търчи! Ела, речи, че дедо те вика да му направиш кафе.
	Но зад Енка се показа Санка, снаха му, която идеше откъм градината. Манолаки разбра, че го е чула, и не намери за нужно да каже и на нея какво иска. Санка, Тошовата жена, беше още млада, нисичка и малко приведена, но с хубавичко лице и със засмени добри очи.
	— Де беше? — попита Манолаки. — Направи ми едно кафе. Оставяте къщата сама и ходите. Де беше?
	— Ами, тате, нали вадим картофи? Всички сме там — баба Лукана, Галунка, Малин, всички.
	— Ами Глуханека?
	— Той сега доде. Трябва да е спал, нали пази нощя.
	— Пази, пази той. Знам го аз как пази, тоз дембелин, и деня спи, и нощя спи. Там да стои при вас и да помага. Отзарана гледах как кравите изпиха млякото, а той не вижда. Доде се обърне, доде отиде да ги изпъди, изпиха го. Отпуснат чиляк!… А Нона де е? — попита Манолаки.
	— В Сеново е, тате — обади се Санка отвътре.
	Манолаки тури цигара в кехлибареното си цигаре и запуши. Къщата беше на високо място, можеше да се вижда надалеч и на всички страни. Манолаки поразгледа какво има из чифлика, погледна към овцете, които мръхтяха на поляната, към кладенците, гдето около изсъхналите улуци се въртяха гъски и прелитаха гълъби. След туй погледът му се насочи към къра. Тревата беше посърнала, пожълтяла, по пътищата се дигаше прах и Манолаки си помисли, че ако отива все тъй, ще изгори всичко. Далеч сред полето се показа добитък, Манолаки се вгледа в него и позна, че е Николай с телците.
	Санка донесе кафето, даде хляб на Енка и излезе. Манолаки не отвърна погледа си от къра. Като всеки стар човек, той най-често си мислеше за едно нещо: какво е сега, а какво беше едно време. След първата глътка кафе той пак погледна към Николая и към телците, в паметта му се появиха други стада — големи стада, тежки стада и, без да усети, той потъна и се вдълбочи в спомените си.
	Едно време просторната мера на чифлика беше повече целина, покрита с такава буйна и висока трева, че никак не беше преувеличено, когато се кажеше, че добитъкът се закрива в нея. Мека, миризлива и чиста трева, която от вятъра лъщеше и се къдреше като коприна, имаше навред, но по някои места ставаше див, преплетен и непроходим бурен, истински леговища на вълци. Имаше високи по два-три метра овчи опашки, които селяните сечеха вместо пръти и плетяха от тях кошове за мисир; генгерът (магарешкият трън) покриваше цели пространства и особено есенно време, когато изсъхнеше и закоравееше, а добитъкът проправеше из него тесни пътечки, приличаше на същинска гора. Мусубейският извор беше на петнадесет километра от Исьоренския чифлик. Едно време никой не го знаел, защото е бил скрит из буренака. Веднъж в чифлика на Муса` бей, същия, на името на когото се нарекло селото, се завърнала една крава и слугите забелязали, че краката й до колената били кални. А било суша и наоколо вода нямало. Тогава тръгнали подир нея и намерили извора.
	При такава мера не беше чудно, че Исьоренският чифлик беше прочут с добитъка, който развъждаше. Сред някоя зелена поляна можеше да се види черда от двеста-триста крави, позадрямали след богатата паша, едни прави, други легнали. Те не бяха много едри, но оправени и красиви, с по-тъмна козина по шията и по предницата, с малки заострени рогчета и с топли черни очи. Те си ходеха с телетата, защото никой по това време не мислеше да ги дои. В Исьоренския чифлик хранеха на ясла и стари волове за продан. Имаха и свои овце, но всяка пролет събираха мари (стари овце). Наесен дохождаха албанци с пискюллии фесове, с богати сърмени дрехи, купуваха след дълги пазарлъци всички млади телци и юнци, които можеха да отделят от чердата, купуваха и охранените волове и мари`те и ги откарваха в Цариград.
	Ето откъде идеше тогава богатството на Манолакя. Освен овце и говеда, Манолаки имаше и голяма хергеля, най-напред от петдесет-шейсет, а по-късно от сто и повече кобили. Сред тия широки и тревисти полета като джунгли, нищо по-красиво и дори страховито със своята първобитна сила не можеше да има от тия свободни полудиви коне. Гърдю не беше прав, когато казваше, че всички коне на Манолакя били черни, по-скоро Манолаки предпочиташе по-тъмни коне за впрягане. В хергелята му имаше коне с всякакъв косъм: червени, златисти, сиви, дори бели. Те бяха оправени, широки кобили, с големи търбуси, защото пасяха само трева, с гъсти гриви и дълги опашки, с див непокорен огън в очите. Между тях препускаха малки кончета с тънки като на сърни крака. По-едрите и по-стари кобили имаха на шиите си железни хлопки, които биеха като камбани. Из буренаците те се движеха винаги неспокойно, на бързи преливи, пръхтяха, размахваха опашки по лъскавите си гърбове, цвилеха.
	Между тия коне, които нямаха подкови на копитата си и не знаеха какво е юзда, можеше да се види и някой тънък, мършав кон, с вехто турско седло, дървените краища на което са охлузени и оголени. Конят е свободен, движи се наедно с хергелята, но е невесел и умислен, на седлото му е окачена юзда, едно навито въже, една торба и един ямурлук. Той е конят на хергеледжията. Сам хергеледжията е заспал някъде в тревата. Стадото се пази добре и от жребеца, който, като забележи, че някои кобили са се заделили надалеч, препуска към тях, прибира ги, гони ги, като свива уши и навежда главата си почти до земята, до предните си крака, която, кобила застигне, захапва я за хълбока и челюстите му изтракват като клещи.
	Но слънцето е към обяд, припича и конете трябва да се карат на водопой. Из тревата излиза хергеледжията, пъргав, лек човек, с кожен силяхлък на кръста и със спуснати широки панталони, крачолите на които долу над цървулите са поразпрани отстрани. Той хваща сивия оседлан кон и се мята на гърба му. И тоя мършав кон, който досега беше ходил отпуснат и замислен между другите коне, необичан и гонен от тях, препуска като вятър, коремът му като че ще се допре до земята, над него дългият камшик на хергеледжията се разсуква във въздуха като черна змия и плющи, като че гърми пищов. Хергелята се събира, охранените лъскави гърбове на конете се нареждат нагъсто като риби, напред излиза черна кобила с хлопка, стадото тръгва след нея, проточва се на дълга върволица и в тръс се насочва право към чифлика.
	Конят на хергеледжията може да бъде добре гледан, да е млад и як, но той никога не може да хвърли месо на гърба си, винаги е мършав, защото хергеледжията не го жали, когато е на него. А случва се да му се отвори голяма работа. Понякога, най-вече нощно време, било че усетят наблизо вълк, било че изтрещи отгоре им гръмотевица, конете на хергеледжията се подплашват, разбягват се и като предават все повече един на други страха си, изпадат в паника и в бесен кариер се понасят, накъдето им очи видят. Те препускат тъй с километри, спират се някъде за малко, разиграни, с разширени ноздри и подигнати опашки, пооглеждат се и след туй със същия луд бяг се понасят в обратна посока — пак тъй пряко през полето, в тъмнината, сред дъжда и светкавиците. Ако се случи да минат през някоя нива, тя остава след тях смачкана и претъпкана, като че бита от градушка. Туй е най-тежкото време за хергеледжията. Той хвърчи на мършавия си кон, мъчи се да посрещне стадото, да му пресече пътя, да го завърне и когато вече е успял да го посъбере, то пак се изплъзва и хуква в друга посока. Най-после, с голям труд, с потънал в пяна кон, той успява да спре тия разлудени коне, укротени повече от собствената си умора, отколкото от дългия МУ камшик.
	Тия диви степни коне ги употребяваха само за една работа: вършееха с тях, нещо, което траеше най-много един месец, месец и половина. Като наближеше вършитба, цялото стадо, без да подозира какво го чака, го докарваха в чифлика и го запираха в големия харман, ограден с висок каменен зид. От града бяха пристигнали вече пет-шест души налбанти, пъргави, сръчни и безстрашни хора. Всички коне от хергелята, които до това време не даваха да се докоснат с ръка, трябваше да се подковат, за да могат да вършеят. Също като североамериканските индианци, налбантите хвърляха ласо, но го хвърляха малко по-инак: примката, направена от въжето, те я закачаха на върха на един дълъг прът и когато изплашените коне, прилепени към зида, гледаха да отбягнат, нахлуваха я върху шията на оная кобила, която им попаднеше. Най-напред животното се разскачваше, бъхтеше се, но примката все повече го стягаше и то се спираше, задушваше се, очите му щяха да изскочат от страх и от болка. Тогава един от налбантите тичешката минава зад него и прекарва края на въжето зад един от задните му крака, между глезеня и копитото, след туй препъхва края на въжето през примката. Сега всички обтягват и теглят въжето, запримченият крак на кобилата се подига нагоре към корема й, а главата й се навежда и, тъй свито на топка и омаломощено, животното се поваля на земята. Нахвърлят се веднага всички отгоре му, един го хваща за ушите и натиска главата му, друг препъхва опашката му изпод задния му крак и натиска задницата му, останалите събират четирите крака накуп, като китка, обръщат ги нагоре и ги завързват. Със същата бързина, с каквато се правят хирургическите операции, майсторът обрязва нарасналите, спитени и разкъсани копита, изглажда ги, слага подкова и започва да кове. За десетина минути най-много всичко е готово. Отвързват кобилата и тя избягва настрана, още изплашена, с изтръпнали нозе. След туй хващат втора, трета — и тъй докрай.


	VIII

	Слънцето беше се обърнало на запад, сянката на бряста се простря върху целия двор, прехвърли се през оградата и полази по насрещните покриви. Отвън край портата профуча на бялата алаша Енко и тъй препускаше, че Манолаки не свари да му извика, а само поклати глава, като че искаше да каже: „Ще паднеш, муле недно!“. Изведнъж Манолаки сякаш се досети за нещо забравено, стана и като почака малко, докато изтръпне, болката в колената му, тръгна към къщи с малки крачки, като все влачеше чехлите си.
	След малко той се върна, като носеше едно старовремско шише с дълга шия, долу топчесто, с изрисувани по него цветчета. Шишенцето, доста големичко, беше пълно с ракия. Едно време Манолаки пиеше много, сега уж беше се зарекъл, но всяка вечер, когато наближаваше да се мръква, той си напълваше това шишенце и си го изпиваше на чардака сладко и по-малко. И сега, като се връщаше на мястото си, той покашляше, но не че му се кашляше, а защото предвкусваше удоволствието, което си приготвяше.
	Като седна на кебето и погледна към къра, Манолаки лесно намери нишката на мислите си, там, гдето беше я оставил преди малко. Но за хергелята той повече не искаше да мисли — едно, че всичко туй се отнасяше до по-отколешно време и, друго, защото в спомените му все по-често започваше да се мярка Гърдю, а той не искаше нито да мисли за него, нито да го вижда.
	За други, по-добри години се замисли сега Манолаки: доде време и храните взеха да струват пари, в чифлиците не остана педя целина, всичко се разора. Хергелите не помагаха вече с новите си подкови — навсякъде задимиха вършачки.
	Полето около Исьоренския чифлик пожълтя от ниви. Закипя работа, каквато никога по-рано не беше имало. Лете, по харман и по жетва, се набираха 200-250 души работници. Одаджията, който готвеше имаше двама помощници, фурната изкарваше непрекъснато по сто хляба наведнъж. Избите бяха пълни с брашно, картофи, фасул, маслини и др., от кравите издояваше по два чебъра мляко, подквасваше се или се правеше на сирене и отвара и отиваше за работниците. Имаше един управител за домакинска работа вътре в чифлика, друг, немец-агроном — за полската. На работа бяха повече от трийсет каруци, шейсет впрегатни коня, сто и двайсет вола. Наместо старите паянтови дамища, Манолаки направи нови, белосани с наредени един зад друг като казарми, с широки дворове пред тях за каруците. Всеки дам имаше на южния край одая, в която живееха работниците, други малки къщички, ниски и продълговати, сложени на земята, каквито са татарските, бяха направени за семейните слуги. Целият чифлик беше ограден с каменна стена, която включваше всички постройки — вън оставаха само овчите саи, двата кладенци и саплъците. Караул от двама души пазеше нощно време, преглеждаше лампите, огньовете, за да не стане пожар, събуждаше ония работници, които трябваше да стават рано. В двора на Манолакя, пред „чорбаджийската“ къща, имаше вързани две-три зли кучета, които нощно време пущаха. Също такива кучета на синджир имаше още на няколко по-опасни места. А други двайсет-трийсет кучета, черни, бели, жълти, по-големи и по-малки — цяла глутница, — след като ги нахранваха вечер с мамулено или просяно тесто, или със суроватка, изпъждаха ги навън, затваряха портите и ги оставяха да обикалят и да лаят цяла нощ вън от оградата.
	Такъв беше Исьоренският чифлик, когато храните струваха пари и когато в него влезе Антица и стана господарка. Макар да си беше тежък и неподвижен и дори до най-близките места да не тръгваше пеш, по него време Манолаки често се виждаше по пътищата. От хергелята, от която все беше си запазил нещо, той избираше за себе си два тая — млади четири-петгодишни коне, от най-хубавите. Обикновено те биваха тъмносиви, черни почти, високи, прибрани в корема като хрътки. С издигнати глави, те препускаха бързо и леко, като че не усещаха каруцата след себе си. Отпред стоеше Мурад, зад него, без да си служи с мека пружинена седалка, както правеха другите чифликчии, а седнал направо на дъното на каруцата, в сламата — корав българин си беше той — стоеше Манолаки, с калпак и с наметнато палто. Където и да отидеше, спреше ли се пред къщата на някой селянин, с когото имаше работа, или се отбиеше на кръчмата, той не слизаше от каруцата, ако ще би да стои там и цял час, и два. Онзи, с когото имаше да приказва, трябваше да доде при него, ако се почерпеха, донасяха им да пият до каруцата. Манолаки си заминаваше, когато поискаше, някак неочаквано, и докато ония, с които беше приказвал, още стояха на местата си и гледаха след него — бързите и яки коне бяха вече далеч. Да кара хубави коне, за Манолакя не беше само гордост и суетност — тъй той се чувствуваше по-сигурен: ако излезеше някой насреща му с лоша мисъл — а той си имаше своите врагове, — нямаше нужда от камшик, стигаше само да се поотпуснат юздите на конете и да им се изкрещи, както знаеше да прави това Мурад — и нищо вече не можеше да ги спре.
	Все по това време стана и друга промяна: докато в Исьоренския чифлик въдеха само добитък, селяните от околните села нямаха какво да търсят там, не дохождаха, дори, от страх от кучетата, заобикаляха чифлика отдалеч и затуй не го познаваха. Но сега там се търсеха работни ръце и от всички близки села се изреждаха било като постоянни слуги, било като временни работници — косачи, копачи, жетвари и харманджии, безброй млади и възрастни мъже. Когато се връщаха по селата си, те вече не забравяха чифлика, както не забравяха черните очи и веселата усмивка на Антица. И вече не от завист, а защото всеки искаше да си има своя земя и да си я работи сам, те ако и да правеха разлика между Манолакя и Антица, често започнаха да мърморят против Манолакя, че бил богат, че имал много земя, че бил заграбил чужди ниви и т.н. Освен туй, разпалените партизански борби никога не ги събираха наедно и ако те бяха на една страна, Манолаки биваше на друга. И не си прощаваха един на друг. И ето че делото за мерата на арапското село, което беше забравено по съдилищата, изведнъж и окончателно се разреши: Манолаки изгуби две трети от земята си. Туй беше преди осемнайсет години. Преди две години, вече със закон, който засягаше всички големи чифликчии, бяха му отнели още земя.
	И какво остана сега от чифлика? — мислеше си Манолаки. — Не остана дори и четвъртината му. Останаха малко хора, малко добитък. Антица почиваше горе, на върха на могилата, отгдето се виждаше и сегашният, и предишният чифлик. И като прехвърляше тези неща през ума си, Манолаки си спомняше, че сама` селянка, Антица много залягаше за селяните. Когато синовете му липсваха от чифлика и ключовете от маазите оставаха у нея, тя даваше от всичко по много, искаше да се готви добре за работниците, да се почерпят с ракия, да им се режат повече дини и пъпеши. Когато се хранеха, тя често ги заобикаляше и, хубава и усмихната, приказваше с тях, шегуваше се. В края на жетвата, ако се устройваха големи веселби, с хора` и песни, то беше зарад Антица. Зарад Антица драгоманите нареждаха дълги-дълги благословии. А колко млади хора, които бяха служили в чифлика, беше венчала и колко деца кръщаваше всяка година! „Човек би рекъл — мислеше си Манолаки, — че още с дохаждането си, тя взе страната на селяните, тя ги привлече в чифлика, тя им го даде.“
	Като стигна до това място на спомените си, Манолаки не можа да се удържи, стана и си наля още едно шишенце ракия. Оттук нататък той вече не подигна глава и не погледна настрана. Той беше достигнал оная точка в мислите си, от която не можеше да се откъса: мислеше си за Антица.
	Стъмни се. На чардака, гдето под клоните на бряста беше още по-тъмно, все още светеше цигарата на Манолаки. Долу на двора се чуха гласове, разля се весел женски смях и някой лудешката се хвърли нагоре по стълбите. На чардака, тънка и стройна в бялата си рокля, се изправи Нона.
	— Е, Ноне, доде ли си? Какво… де беше… кажи де, какво има в Сеново? — започна Манолаки и тозчас се разбра, че езикът му е надебелял и мъчно се обръща. Той сам се ядоса от туй и за да се прикрие, рече да посгълчи Нона: — Много караш коня ти, Ноне, много го препускаш. Какво има? Какво правят онез хайдутяги, сеновчани?
	Нона все го гледаше, в тъмнината лицето й едва се забелязваше, но очите й лъщяха и се смееха.
	— Ти, тате, пак си пълнил втори път шишенцето — каза най-после тя. — Познавам, познавам!
	— Е, Ноне, и ти… Аз малко пия сега — отвърна Манолаки, но веднага с по-мек и по-добродушен глас прибави: — Какво да правя, Ноне, стар човек съм, не мога…


	IX

	Работите на чифлика не отиваха твърде добре. Вече бяха продали доста нещо от новата храна, а още разноските от жетвата стояха неплатени. Както ставаше всяка година, ония, които имаха да вземат — банки, дружества, търговци — бяха се обадили вече, кои с писмо, кои с призовка, от бирника беше се получило червено известие за данъците. Един ден — същия тоя ден, когато Галчев беше минал покрай чифлика — Манолаки, както си седеше на чардака, поиска да попрегледа сметките си, пообърна се към къщи и щеше вече да извика да му донесат тефтеря, когато чу гласа на Нона. Тя си пееше нещо и идеше насам.
	— Ноне — каза й Манолаки, когато тя беше горе — кажи на Санка да ми донесе тефтеря. Малкия тефтер в желтия сандък е, тя го знае. Ама полека, че вътре има книжа. И карандаша да ми даде.
	Нона почака, докато той свърши, засмя се, когато го чу да казва „карандаша“, и влезе вътре. Санка беше седнала на миндеря до прозореца и шиеше. Като видя, че Нона се смее, усмихна се и тя, като в същото време улови с уста един конец и го скъса.
	— Санке, тати иска тефтеря, малкия тефтер. В жълтия сандък бил. И карандаша му занес — каза Нона и пак се засмя.
	Санка скочи, остави шева си, завтече се и отвори един от двата пъстри брашовски сандъци, които бяха до стената. Като побърка малко, тя извади един тесен дълъг тефтер, с пъстри корици.
	— Тоз е — каза тя, като погледна към земята и се наведе, защото нещо падна от тефтеря.
	— Внимавай! — извика й Нона. — Падна някаква книга.
	— Не е книга, а портрет — каза Санка, като подигна от земята една овехтяла фотография и я загледа. — А! Аз отколе не бях виждала тоз портрет. Ноне, майка ти…
	— Дай го! — извика Нона и грабна фотографията. — Ах, мама, мама! — завика тя, като погледна фотографията, притисна я до гърдите си и пак я загледа. — Ела, Санке, да видиш колко е хубава мама… Не, занес тефтеря, че тогаз.
	— Дай да турим портрета на мястото му, свекъра ще се кара.
	— Я върви ти! Занеси му и карандаша. Ти май не знаеш какво е карандаш. Молива му дай!
	Нона отиде близо до прозореца и все тъй развълнувана и зарадвана продължаваше да гледа фотографията. Тя я знаеше, но беше я позабравила. Както се виждаше, Манолаки и Антица бяха ходили на черква — черквата се виждаше малко настрана — и бяха се снели с каруцата и с конете. Отпред стоеше дядо Христо, млад още, и един турчин, който държеше юздите, а отзад беше Манолаки, както си ходеше, с наметнато палто, с калпак. Долу на земята, както е щяла да се качва, стоеше Антица, наметната с хубав голям шал, пременена, с бяло кръгло лице, черноока и усмихната.
	— Гледай, Санке, гледай — каза Нона, като протегна ръка и тури фотографията пред очите й. — Никъде мама не е излизала тъй хубава, както тука! Ах, мойта майчица, мойта мила майчица! Виж, Санке, очите й… каква усмивка! И какъв шал!…
	Миг-два още Нона седя тъй, загледана в избелялата фотография, след туй я остави на масата, отиде при сандъка, не тоя, който беше отворен, а по-големия, отвори го и започна да рови из него.
	— Ноне, какво правиш? — извика плахо Санка. — Недей, Ноне, след два-три деня си отиваме в града, кой ще реди сандъка? Аз съм го натъкмила, Ноне…
	— Не викай, Санке, мирно стой — отвърна й спокойно Нона и без да иска да знае, прехвърляше едно-друго из сандъка.
	— Ах, боже, боже… И Тошо, и той отиде в града и не се връща, старият се кара — зареди с плачлив глас Санка и, както правеше винаги, когато й беше мъчно за нещо, излезе навън.
	Нона извади от сандъка един голям червен шал и го поразгърна. Той беше същият шал, с който Антица беше се снела на фотографията. Извади след туй една кафява старовремска рокля, обуща с пиринчени токове, един тънък ръченик, сребърни гривни, нанизи. Като натрупа всичко туй, без да се бави нито миг, Нона започна да се преоблича — съблече своите дрехи и облече дрехите на майка си, които беше извадила. Когато се приготви и натъкми, тя се погледна веднъж-дваж в огледалото, усмихна се и отърча на чардака. Още от вратата тя каза:
	— Тате, я ме виж! — Манолаки, наведен над тефтеря, не я чу. — Виж ме де, тате! — по-настойчиво извика Нона.
	Манолаки я погледна, след туй сне очилата си и пак я погледна.
	— Е, защо… Какво си направила, защо си ги облякла? Те не са за носене, нека си стоят там, защо ги пипаш, не бива да ги пипаш…
	— Нищо де, тате. Ама нали ми стоят хубаво?
	Манолаки не отвърна, пък и Нона не го дочака, тя видя дяда Христа на кладенеца, още от по-рано беше намислила да го пита нещо и тичешката се спусна нататък. Манолаки затвори тефтеря, сложи очилата си върху него и взе да пали цигара. Ръцете му, с къси, подпухнали пръсти, трепереха.
	Нона тичаше към кладенеца. Когато беше вече доста наблизо, тя видя един войник да държи два коня, а малко настрана видя и Галчева. Помисли да се върне, поколеба се, но пак се завтече нататък. Тогава тя беше се срещнала с Галчева при кладенеца.
	Когато Галчев си тръгна, Нона беше забравила какво щеше да пита дяда Христа, не стоя при него и пак тъй тичешката се върна към къщи. Пред нея, на коня си, вървеше Галчев и ако той беше се обърнал, тя щеше да го покани у тях. Но Галчев не се обърна, а и нейната гордост не й позволи да му извика.
	— Хайде сега, съблечи тез дрехи, не ходи с тях — каза й Манолаки. — Кой е тоз, новият офицер ли е?
	— Той е, тате.
	— Къде отива? Защо не го покани у нас?
	— Ами че, тате… той много бързал. Е, няма нищо, друг път ще го поканим.
	Нона влезе вкъщи, но не отиде в стаята, гдето беше по-рано, а мина в най-крайната стая, която гледаше към пътя, прилепи се до прозореца и погледна. Галчев все повече се отдалечаваше на коня си. „Няма ли да се обърне пак?“ — каза си Нона и усети как бие сърцето й. Веднага тя се дръпна от прозореца, изправи се гордо и поотърси глава. „Що пък съм се зазяпала подир туй глупаво офицерче?“ — скара се сама на себе си тя и излезе на чардака. Тя пак погледна на запад и когато вече Галчев се закриваше зад баиря, тя хубаво видя, че той се обърна и погледна насам. Нона се развесели и си затананика нещо. После погледна Манолакя, който отново беше се залисал над тефтеря си, и му подхвърли дяволито:
	— Е, тате, направи ли си билянца?
	Манолаки махна с ръка, за да не му бърка. Той си имаше някои свои думи, като „карандаш“, „паралия“, „Франца“ и т.н., които винаги разсмиваха Нона. Като влезе вътре, Нона се спря пред огледалото и както се оглеждаше, видя Санка, че влиза.
	— Виж ме, Санке! — каза тя, като се обърна и се засмя. — Хубава ли съм?
	— Ах, Ноне, Ноне! — можа да каже само Санка, като я гледаше смаяна. Тя се вълнуваше и от туй, че Нона наистина беше хубава, и от необикновената й прилика с майка й, същата Антица, както Санка беше я запомнила. Както беше объркана, тя забрави пакета, който държеше, сложи го на масата и пак прошепна: — Божичко, Ноне…
	— Не съм Нона аз. Аз съм Антица Славовска! Аз съм господарката тука. Знаеш ли, Санке, срещнах сеновския офицер на кладенеца. Съвсем се обърка, като ме видя.
	— Ти лошо правиш, дето приказваш с него. Ще земат да те одумват хората, годеница си.
	— Да не мислиш пък, че съм полудяла за него — каза Нона, като се усмихваше сама на себе си в огледалото. — Искам ей тъй, да си поиграя с него. Да го гледам как се черви, как се стеснява. Ами че той е съвсем млад! Момче.
	— Ти и за Йосифа казваше тъй, а сетне…
	— Остави го тоз проклетник! — разсърди се Нона.
	— Шът! Полека! Йосиф е тука.
	— Тук ли е? Кога доде?
	— Ей сега доде. Слезе от една каруца. Чакай, той ми даде нещо — каза Санка, като си спомни за пакета. — Ха, ето го. На ти го, книга имало вътре.
	— Не му ща книгата. Хвърли я през прозореца.
	— Той каза, че вътре имало писмо.
	Нона разтвори пакета, намери писмото и отиде до прозореца. Докато тя четеше писмото, Санка стоеше зад нея и я гледаше. Изведнъж Нона смачка писмото, скъса го на дребни късчета и го хвърли през прозореца. Санка се усмихна.
	— Де остави онзи портрет, Ноне? — каза тя. — Дай да го прибера и да го туря дето си беше, че старият ще го потърси.
	Нона не се обърна, Санка намери вехтата фотография на масата, прибра я в сандъка и излезе. Като остана сама, Нона облече дрехите, с които си ходеше всеки ден. Тя се поослуша: на чардака Манолаки и Йосиф още говореха. Със стиснати малки устни, с потъмнели ечи, в които още светеха сърдити пламъчета, тя излезе на сундурмата, пристъпи напред и се опря на пармаклъка. Меката спокойна сянка на бряста хвърляше зеленикави отражения върху мургавото й и все пак розово лице, очите й гледаха надалеч, черните гъсти мигли ги заграждаха, но не трепваха. Нона като че беше сама, като че на две крачки от нея нямаше хора. Ни веднъж тя не погледна към Йосифа. Като постоя тъй някое време, тя се обърна и влезе вкъщи.


	X

	Между Давид Кьосето, бащата на Йосифа, и Манолакя съществуваха стари връзки. Преди години, когато още нямаше сеялки, Давид беше „тоумджията“ на чифлика, т.е. той засяваше нивите, защото сеенето с ръка беше мъчна и тънка работа… Тъй, година след година, Давид стана свой човек на Манолакя, а Йосиф и Нона се знаеха още от деца. Йосиф беше с две-три години по-голям. Докато бяха малки, те рядко се спогаждаха, защото Нона, като всяко разглезено дете, беше своенравна, искаше да я слушат, да властвува над другите, а синът на Давид Кьосето не се покоряваше лесно и също като баща си беше заядлив и присмехулник. По-нататък, колкото повече растяха, те се срещаха все по-рядко и ако не бяха чужди един на друг, не бяха и много близки. Това лято, като се върна от чужбина, Нона завари не предишния Йосиф, а възмъжал, умен и симпатичен момък. Не беше и грозен. За Нона не беше мъчно да разбере, че една от учителките в Сеново, някоя си Славка Шанова, като че не беше равнодушна към Йосифа, нито той към нея. А това, както сама Нона казваше, тя не можеше да търпи. Вътре в една седмица всичко се промени — оскърбена, отчаяна и разплакана, Славка веднага след изпита си замина, а Йосиф и Нона се сприятелиха много и ходеха все заедно. Не след много в Сеново се появи и Галчев.
	Към сина на Давид Кьосето Манолаки имаше особена слабост. Детето, което беше милвал едно време, когато баща му го довеждаше в чифлика, сега беше умен и добър момък. По-нататък Манолаки не искаше да слуша нито за „крайните идеи“ на Йосифа, както се изразяваше кметът Алекси, нито обръщаше внимание на клюките, че Йосиф бил бунтувал селяните против него. Строг и затворен спрямо другите, с Йосифа той обичаше да се разговаря и за политика, и за всичко. Освен туй, тайно от домашните си, той прибягваше до помощта на Йосифа и в някои свои сметки.
	От чардака те бяха минали в стаята на Манолакя. И тук имаше миндер до прозореца, но Манолаки беше седнал по турски на чергата — нему тъй му беше по-удобно, — а Йосиф седеше на стол до него. Помежду им имаше куп книжа.
	— Вземи сега пък тез, Йошка — каза Манолаки, като извади из един плик връзка търговски писма. — Прегледай ги, събери числата и ми кажи колко правят. — Той поправи очилата си, потърси цигарите из джебовете си и добави: — Всичко туй са стари боклуци. Да видя барем колко правят.
	Йосиф започна да преглежда писмата едно по едно, като в същото време написваше по една цифра на един лист, събра ги най-после и подаде листа на Манолакя.
	— Ето колко правят — каза той и докато Манолаки гледаше цифрите, той се обърна към прозореца и се замисли. Лицето му беше продълговато, слабо, но със здрава червенина, имаше гъсти руси коси, изправени над челото му, и руси мустаци. Той не си бръснеше мустаците, както правеха всички млади хора, и макар да бяха доста длъжки, не го правеха по-стар, нито пък закриваха червените му, хубаво очертани устни. Като баща си, и той беше синеок.
	Манолаки прочете веднъж и дваж дългата цифра, остави листа настрана и поклати глава:
	— Няма да се отървем от тез борчове, Йошка! Да изгребем храната от хамбарите до зърно и да я продадем, пак няма да се изплатим. Ти какво се замисли?
	— Нищо, уморен съм малко.
	— Няма, няма — подзе Манолаки. — Тошо закара пак в града три-четири каруци. И то, магарето недно, трябваше да си доде снощи, а още го няма. Ще ме разсипе тоз моя син, Йошка. Прахосник! Дай му само да яде и пие, дай му да пръска пари.
	— Е, дядо Маноле — усмихна се леко Йосиф, — парите трябва да се харчат. Тъй е по-добре. Тъй ще видят полза и сиромасите.
	— Хм… знам, знам. Разбирам, Йошка, разбирам. — Манолаки се подигна с мъка и тежко тръгна към долапа, гдето си държеше книжата. — Разбирам те аз тебе, Йошка. Е, слезли ли са червените на Дунава? Ще додат ли тука?
	— Има да падат чорбаджийски глави, дядо Маноле! — засмя се пак Йосиф. Манолаки, както пристъпяше с малки крачки и се поклащаше, махна с ръка, като че искаше да каже: „Нека става що ще, аз съм стар!“
	Йосиф пак се замисли. Той си спомни как веднъж в училището, върху чиновете в празната класна стая, бяха седнали той, Нона и Славка. Той приказваше само с Нона, за Славка беше забравил. И изведнъж тя закри очите си с ръце и заплака с глас. Йосиф добре помнеше, че вън валеше дъжд и гърмеше. „Аз ще й кажа всичко — мислеше си той за Нона. — Ще й прочета писмата на Славка. Нека види жертвата си.“
	— Дето имаш да даваш, не ти прощават, а който има да ти дава, не иска да знае — говореше Манолаки, като се връщаше и носеше една сгъната хартия. — Я виж тук, Йошка, има ли писано нещо за пишманлък. Тоз кондрат е за дюкяна ми в касабата.
	Йосиф прегледа договора: имаше наистина предвидено условие за „пишманлък“ и тъй като сумата беше доста голяма, Йосиф погледна Манолакя и се усмихна. След туй той му прочете целия пасаж. Като свършиха и тази работа, Йосиф стана. Той беше чул, че Санка говори на двора, а Нона беше останала вкъщи.
	— Къде скочи? Ще излезеш ли? — каза Манолаки. — Хайде излез, то колкото работа имаше, ний я свършихме. Ами ти имаш вестници — каза Манолаки, когато Йосиф беше вече до вратата. — Я дай да ги прегледам.
	Йосиф извади вестниците от джоба си и му ги даде. Той мина в стаята, гдето беше Нона, и я завари, че стои нрава до отворения прозорец — навярно беше го познала по стъпките му. Тя не се обърна и не погледна Йосифа. Леко усмихнат, той мина и седна до масата.
	— Както виждам, много сте любезни с гостите си — каза той, като взе една книга и я разгъна. Нона пак не се обърна. — Е, да, то зависи кой е гостенина. Ако беше друг — той натърти тая дума, — друго щеше да бъде. На такъв гостенин можем да се хвърлим и на шията.
	Нона се обърна изведнъж. Тя държеше ръцете си отзад. Колкото и да беше разсърдена, хубавото й лице не можеше да се загрози. И сега на него като че имаше една усмивка, скрита под гневния блясък на очите й, разляна навсякъде по лицето й, без да може да се долови где е — на устните й или около очите с тъмните й клепачи, спуснати наполовина.
	— Как не те е срам! — каза тя. — Хубаво си направил, та искаш и да те посрещам. След като си ми написал туй писмо. И какви изрази, боже, какви изрази! О, аз няма да забравя туй! Никой досега не е посмявал да ми каже такива думи, никой, никой. И аз се чудя как си дошел! Как стоиш още!
	Йосиф се загледа в книгата, която държеше, като че се мъчеше да прочете нещо. „Ей сега ще й кажа всичко — помисли си той, като усети, че кръв нахлува в главата му. — Да се свърши всичко.“ Той мислеше да й каже как тя се показваше увлечена в него — а може да е била увлечена — само да отстрани Славка. А сега, когато вижда, че той я обича, тя се преструва на добродетелна годеница и не иска да си спомни какво му е говорила и как се е държала с него до вчера. Йосиф все гледаше в книгата. „Но ако й кажа всичко туй, тя ще избяга и аз повече няма да я видя“ — мина му през ума, хвърли книгата на масата и се усмихна.
	— Е, Ноне, не се сърди. Прощавай, сбърках. Най-после аз исках да ти дам някои съвети.
	— Съвети? Какъв си ми ти да ми даваш съвети?
	— Какъв съм ти! Приятел съм ти.
	— Не си ми приятел ти.
	— Е, добре де — каза Йосиф и се позасмя. — Аз не забравям, че моя баща е бил слуга у вас и аз съм ваш покорен роб.
	Нона го погледна учудено и весело в същото време: тя познаваше тая негова черта — да иронизира сам себе си, когато е принуден да отстъпи от нещо.
	Те заговориха по-спокойно. Йосиф знаеше, че наместо да се спира Нона в увлечението й, по-добре е да се остави, за да се върне сама след първото разочарование. Но той беше ревнив, оплакваше се, укоряващ Нона и разговорът им отново се превърна на караница. Между друго Йосиф разказа какво се говореше в Сеново за Нона и за Галчева. Тия селски клюки дразнеха Нона, във възмущението си тя все повече се разпалваше и по-високо издигаше гласа си. Изведнъж тя скочи и се упъти към вратата.
	— Ти измисляш всичко туй! — извика тя. — Само за да ме ядосваш. Ще говориш ли още?
	— Няма, няма вече, Ноне — усмихваше се Йосиф. — Ще приказваме за друго. Седни, седни си на мястото.
	Нона го изгледа, повърна се няколко крачки, но не седна.
	— Какво се карате? — каза Санка от вратата, като гледаше със засмените си очи ту единия, ту другия. — Какво имате да делите, та се карате?
	— Ето Санка, ето една добра душа — каза Йосиф. — Ела, Санке, ела.
	— Ти, Йосифе, не вземеш да разкажеш какво има в село, ами… Какво прави дядо Давид?
	— Той се занимава сега с важна работа — каза Йосиф. — Праща пчелите си да крадат мед от пчелите на Кутмака.
	Нона и Санка се засмяха.
	— Наистина, дядо Тодор разправяше за туй — каза Санка. — Но възможно ли е?
	Йосиф беше намерил между книжата на масата една малка фотография на Нона и я гледаше.
	— Ноне, много хубаво си излязла тук — каза той. — Аз ще я взема за спомен. — Той посегна да тури фотографията в джоба си, но Нона хвана ръката му и я измъкна.
	— Не ти давам нищо аз. Не заслужаваш!
	— Не може, Йосифе — обади се Санка. — Нона не бива да дава портрети, че е годеница.
	— Да, годеница е — каза Йосиф. — Но кой й е годеника?
	— Ти си ми годеника — разсърди се Нона. — Много добре те разбирам. Ей за тия думи не те обичам аз тебе.
	Йосиф се побави още някое време. Каниха го да остане на обяд, но той не се съгласи и стана да си ходи. На чардака той се отби при Манолакя да си вземе сбогом.
	— Много здраве на баща ти — заръчваше му Манолаки. — И пак да додеш, Йошка. Вземи си вестниците, аз ги прочетох.
	Един селянин си показа главата над оградата и извика:
	— Даскале, хайде да ходим, че закъсняхме.
	Той беше с големи руси мустаци и от гърлестия му глас двете кучета, които бяха вързани в двора, скочиха, раздрънкаха веригите си и залаяха.
	— Бай Герге, ти слез към кладенеца — каза му Йосиф. — Аз ще те стигна.
	Йосиф си взе сбогом с Манолакя и Санка, простря ръката си към Нона, но тя не я пое и каза:
	— Аз ще дода да те изпратя.
	Когато бяха близо до кладенеца, гдето чакаше каруцата, Йосиф се спря.
	— Ноне, ти беше много лоша с мене днес. Нито една добра дума не ми каза. А пък сега аз — гласът му потрепна — тъй имам нужда от добра дума. Много грижи имам, много работа. И страшна отговорност. Аз съм, ако искаш да знаеш, в най-решителния завой на живота си.
	Нона го погледна.
	— Туй пък какво е? Какво приказваш?
	— Ноне, много работи бих ти казал аз, но на тебе, като на децата, може да се говори само на шега.
	— А, тъй ли?
	— Не се сърди, Ноне, аз ти казвам право.
	За миг той поиска да бъде искрен с Нона и да й каже какво го мъчи и какво му тежи. Разбира се, той не можеше да й открие тайни, които не бяха само негови, не можеше, например, да й каже, че се готви бунт и че той ще участвува в него. Но можеше да й загатне отдалеч за всичко това, да възбуди у нея съчувствие към себе си и да се опита — той за туй беше дошел — да я отвърне от увлечението й към Галчева. И за да изпита предварително как би посрещнала думите му, той я погледна: изправена, жизнерадостна, Нона стоеше до него, обърната малко настрана, гледаше пред себе си, усмихната, със светнали очи, сякаш се радваше на онуй, което си мислеше. Йосиф разбра, че усилията му ще бъдат напразни: с мислите си, с цялото си същество Нона беше нейде другаде.
	— Не, Ноне, не, аз се шегувам — каза той, като се скри пак в предишната си притворна веселост. — Нищо особено нямам да ти кажа. Наистина имам грижи, много грижи. В главата ми е цял хаос. Ей тук — той посочи с пръст челото си — не е много в ред.
	Нона погледна челото му, гдето той още държеше пръста си, и каза:
	— Ти там имаш един белег, от какво е?
	— Удариха ме, като бях малък.
	— Я да видя! — Нона поглади с ръка челото му. — Боли ли те?
	— Не, не ме боли — каза Йосиф, усмихна се и се наведе. — Целуни ме там.
	— Проклетник! — извика Нона, дръпна си ръката, обърна се и забърза към чифлика.
	— Довиждане, Ноне! — извика след нея Йосиф.


	XI

	Надвечер Тошо си дойде от града. Макар да беше го чакал още от сутринта, Манолаки не забеляза трите каруци, когато те, една след друга, завиха край кладенеца, защото помежду бяха се препречили овцете, а той гледаше тях. Като не обичаше да слиза от чардака и да походи дори из чифлика, Манолаки не пропущаше случай да се взре внимателно, строго и продължително, както гледа всяко господарско око, във всичко, което мине покрай него. След като бяха ги издоили, скупчени една до друга, напечени от слънцето и с наведени глави, овцете се точеха на дълга върволица към къра. Едно магаре вървеше отпред, без юлар, но със самар, върху който беше прехвърлен ямурлук, а отстрани беше окачен голям бъкел. Малко по малко овцете изпредиха магарето, минаха от двете му страни и се събраха отпред. Магарето остана посред тях. Изведнъж то сви уши, разскача се, изплаши овцете и излезе пак напред. „Виж го ти, магаре е — помисли си Манолаки, — но и то си знае цената, иска да върви напред.“ Васил съгмалджията идеше отзад и както вървеше, поотчупваше от хляба си и ядеше. Кучетата му бяха го заобиколили и сегиз-тогиз той им хвърляше по някоя хапка, която те лапваха още във въздуха. Другият овчар Цонко и дядо Христо внасяха, като го носеха на раменете си на върлина, чебъра с млякото.
	— Санке, бате Тошо си иде! — извика Нона от прозореца.
	Манолаки се обърна и видя, че откъм дама, с преметнати дисаги на рамо, с широкопола жетварска шапка, идеше Тошо. Всички безпокойства на Манолакя около връщането на Тоша изчезнаха, но гневът му не утихна. Той можеше само да отложи за по-късно обяснението си с Тошо и без да го погледне вече, обърна очите си пак към овцете.
	Нона и Санка изскочиха да посрещнат Тошо.
	— Бате Тошо, купи ли ми нещо? — викаше Нона.
	— Защо закъсня, Тошо? — каза Санка, като пое дисагите от рамото му. — Цяла нощ не съм спала, защо закъсня?
	— То не е твоя работа, има кой да ме пита за туй — отвърна сопнато Тошо и хвърли безпокоен поглед към Манолакя. — Има, има, Ноне, и за тебе нещо, в дисагите е. На, чети и се просвещавай! — каза той, като извади вестници от джоба си и ги подаде на Нона.
	Жените влязоха вкъщи. Тошо се побави, сне шапката си и взе да се поотърсва с ръка от праха и сламата. Той беше около четирийсетгодишен, сух, с дълъг нос, с набръчкано ниско чело. Нещо гузно и неспокойно имаше в кафявите му очи. Той не приличаше нито на Нона, нито на Манолакя.
	— Много изсъхна — каза той, — един прах по пътя, страшна работа. И горещо. Затуй почакахме, та да тръгнем по хладина.
	Манолаки гледаше все настрана. Тошо разбра, че баща му е сърдит, че няма да проговори, и си влезе вкъщи. Но той беше лекомислен и безгрижен човек, не се мина много време и Манолаки го чу, че високо разправя нещо, а Нона и Санка се смееха. Манолаки се ядоса, стана и като вървеше тежко и се покашлюваше, влезе вътре. Той мина и седна на миндеря, без да каже нещо, като си даваше вид, че и той е дошел да послуша. Тошо доби кураж и се отпусна още повече.
	— Да ви разкажа и друга новина — започна той. — Савата Узунски, нали го знаете, прошенописеца? Умря. И знаете ли как? Отива на Джамадиновия хан и казва: „Дайте ми една чаша сода. Студена да е“. Изважда си часовника и рекъл: „По-скоро, рекъл, часът е дванайсет, а аз бързам, ще заминавам“. Дават му содата, изпива я наведнъж — пада и умира!
	Нона и Санка плахо се спогледаха.
	— Какво му е станало, не знам. Ама и той си беше все болен. А взели, че запечатали содената фабрика на Тодоракя. Аз го срещнах: „Щели да издирват, казва, да не е била отровна содата. Как, казва, ще е отровна; ако чешмите са отровни, тогаз и содата ми ще е отровна. Аз, казва, правя…“.
	— Остави сега туй! — прекъсна го Манолаки, като се намръщи. — Стига. Как са цените, какво казва Миал?
	— Цените все падат. „И няма надежда, каза бай Миал, да се дигнат скоро. Ще направите, казва, по-добре, колкото храна имате за продан, да я оставите за подир Димитровден.“
	Манолаки се позамисли. Тошо, както му беше обичай, пак се отпусна.
	— Няма добри цени и туйто. Апостол от Каралез и той се оплаква: „Ще снема, казва, буюндруците на воловете и ще ги натиря, няма да правя чифлик“. И затъ` тъй е, аз защо казвам, друго нещо трябва да се залови. Дошел си Захарин, Люцкановия син, по инженерство свършил. „Фабрики, кай, трябва, бай Тошо, фабрики!“ И затъ` тъй е. Тоню Хаджигергев не можа да направи фабрика за хартия, ама аз ще я направя. Само от нашите саплъци има да работим две години, защо да гният на бозлука?
	— Какво казваш, бате Тошо, каква фабрика ще правиш? — попита Нона.
	— За амбалаж. Фабрика за халваджийска книга.
	— Не, бате Тошо, не. Аз искам да е за халва!
	Нона се закиска зад вестника, но Санка я забеляза и се изчерви.
	— Не се смей, Ноне — все тъй самоуверено подзе Тошо. — Ще видиш ти. Аз защо казвам, че твоя годеник час по-скоро трябва да доде. Сега в Швейцария банките дават пари с много малка лихва. Я да ми паднат мене на ръка малко швейцарски франкове, че ще видиш.
	— Остави сега туй — прекъсна го пак Манолаки. — Току ги дрънкаш и ти, ни врели, ни кипели. — Манолаки помълча, погледна към Нона и каза:
	— Той, твоя годеник, ако ще дохожда, трябва да доде вече. Утре ще се разкалят пътищата и не ще е вече за никъде. Какво ти пише, кога ще доде?
	— Ами че, тате, нали ти казах. Случило му се работа, сега пък след десетина деня щял да тръгне. Какво да правя, все отлага.
	— При Овчарова ходи ли? — обърна се Манолаки към Тоша.
	— Ходих. „Много здраве, кай, на баща ти. На 27, кай, на тоз месец, съдът ще доде и делото ще се гледа.“ Само че — каза Тошо, като помисли малко — сеновчани се канели да ни изпреварят.
	— Как да ни изпреварят?
	— Заканвали се да изорат нивата.
	Манолаки стана и тръгна към вратата. Всеки път, кога му споменяха за сеновчани, той мъчно вече можеше да сдържи яда си.
	— А като си идех насам — каза Тошо, — ей там в алчака срещнах Гърдя. Току се мярна пред каруцата, погледа ме, погледа и пое пак през къра.
	— Хайдуци! Всички са хайдуци! — избухна Манолаки. — Щели били да орат нивата, коя нива ще орат? Тяхна ли е нивата? Те ли имат тапия за нея или аз? Малко ли земя ми изядоха, че още искат? Бре, бре, бре! Без срам хора, без господ хора! Камшик за тях, камшик!
	Разтреперан, с пребледняло, подпухнало лице, като се задъхваше, Манолаки излезе от стаята. След малко, докато Нона, Тошо и Санка още приказваха ниско, чу се пак сърдитият глас на Манолакя:
	— Тошо, я ела при мене!
	Тошо скочи, загледа плахо и без да ще, похвана се отвън по джоба, гдето беше портфейлът му.
	— Тошо, хем да не се карате — пришепна му Санка.
	— Кой се кара? Аз кога съм се карал? Той се кара.
	Нона хвърли вестника, усмихна се на Санка и излезе. На чардака тя се поспря, след туй слезе на двора и оттам мина в градината, която беше зад къщата. „Много взеха да ме подпитват за годеника ми — помисли си Нона и се усмихна. — И той, Жан, защо не доде? Е, пък най-после когато доде. Ще видим тогаз.“ Нейните мисли за годеника й се спираха винаги дотук. Не че беше го забравила или че чувствата й към него бяха се изменили, но да мисли кога ще доде, какво ще стане, за нея беше една грижа, а всичките си грижи тя имаше обичай да ги туря настрана, да ги отлага. Когато си спомняше за живота си в Швейцария, за разходките и разговорите си с Жан (той не беше евреин, тая измислица беше съчинена от сеновчани, но и Нона сама я поддържаше с шегите си), дори когато тук четеше писмата му и му отговаряше, струваше й се, че всичко туй се отнася към друг живот, към друг свят, към който тя един ден ще трябва да се върне. Но щеше да се върне пак тая Нона, която някога беше се разхождала из улиците на Женева, а не тая Нона, която живееше сега тук, в чифлика, която беше изгоряла от слънцето, препускаше коне, скиташе из стърнищата, разговаряше с прости, загрубели хора, почернели и те като нея от слънцето. И нито й минаваше през ум докога ще трае или дали изобщо ще се промени някога тоя й живот.
	Градината беше голяма, с много овошки. Някъде дърветата бяха начесто, някъде се раздалечаваха и по откритите места стърчаха сухи пръти, забити в земята, по които се увиваше изсъхнал боб. Зеленееха се гнезда с картофи, високи слънчовки обръщаха към слънцето големи тежки пити. Близо до каменната ограда растеше коприва и бучиниш, жълтееха се тикви, но към тия места Мона винаги изпитваше страх, защото още от малка бяха я изплашили, че там има змии. Слънцето беше заседнало, цялата градина беше в сянка, само навън, по гърбовете на саплъците, още грееше яркочервена светлина.
	Изведнъж нещо зашумоля и Нона се спря. Докато разбере какво има, наблизо пред нея, по дънера на една слива, се свлече, като че падна на земята, Енко и тозчас удари на бяг.
	— Ах, проклетнико! — извика Нона, ядосана, че се уплаши. — Ти пак ли си брал сливи, стой там, стой! — Енко стигна до зида, покачи се на него, обърна се клекнал и като видя, че Нона иде към него, скочи на отвъдната страна и избяга. — Чакай, аз ще те науча! — извика му Нона.
	Като разбра, че е вън от всяка опасност, Енко се спря и завика:
	— Нона ко-ко-на! Но-на ко-ко-на!
	Нона направи вид, че ще го гони, и тъй като Енко и друг път беше си изпащал от нея, спусна се да бяга колкото сили има. След малко, някъде към дама, чу се пак да вика:
	— Нона ко-ко-на! Но-на ко-ко-на!
	Нона се спря пред една трънкосливка. На дънера й беше закачен един изострен и гладък камък, приличен на брус, с който точат коси, и пробит в средата като със свредел. Нона си спомни, че майка й беше й казала, че тоя камък бил намерен в земята, гдето бил паднал гръм, и че го окачили на сливата, за да ражда. Споменът за майка й отново овладя мислите й. Откато беше се върнала в чифлика, Нона с най-голяма жадност слушаше да й разказват и най-малката подробност за майка й. Тя си спомни, че тая сутрин дядо Христо си беше обещал да й разкаже нещо за Антица, и без да се бави, излезе от градината.
	Тя мина покрай говеждите саи, покрай саята за хергелята и излезе пред дамищата. Изведнъж, без да очаква, тя се озова на десетина крачки пред Енка. Той се спря, гледаше я и чакаше да види какво ще прави. Очите на Нона светнаха, тя беше готова да го подгони и да не го остави, докато не го стигне, но чу, че някой и извика:
	— Ноне, къде, Ноне?
	Нона се обърна: викаше я баба Лукана, а до нея се усмихваше Галунка, снаха й. Дядо Кралю, старецът на баба Лукана, прекара живота си и умря като слуга в чифлика. Неговото място беше заел Малин, син му. Баба Лукана още се държеше и шеташе.
	— Ах, Ноне, забравяш ни, не дохадяш при нас — започна баба Лукана, като изглеждаше Нона и й се радваше с очи. — Хубаво гледай баба си Лукана уу, с тез ръце, видиш ли ги — тя показа черните си сбръчкани ръце — те е изгледала още от мъничка. Е, кажи де, какво ти прави годеникът? Чуваме, че щял да доде.
	— Ще доде, бабо Лукано.
	— Ами я чуй, Ноне, какъв е, хубав ли е, а?
	— Каква хубост, бабо Лукано! — засмя се Нона. Като не е българин, може ли да бъде хубав? С ей такъв крив нос, с червена брада.
	— У! — замаха с ръка баба Лукана. — Хубавата ни мома, хубавата ни чорбаджийка. Не е за такъв тя. Ноне, не думай тъй, Ноне, не ти вярвам!
	— Не, бабо Лукано, хубав е, много е хубав. Висок, напет, с бели ръце. Ще го видиш, като доде. Галунке, ти какво правиш? — Галунка, ниска, набита, с чип нос, само се усмихна и прекара ръка по устата си. До нея двете й деца, полуголи и черни като циганчета, захласнато гледаха Нона.
	— Е че постой де, къде отадяш? — каза баба Лука на, като видя, че Нона си тръгна. — Още не сме те видели, постой!
	— Друг път, бабо Лукано, друг път, сега бързам — каза Нона. — Галунке, ела довечера у дома, ще ти кажа нещо. — Галунка се усмихна и пак прекара загорялата си пълна ръка, с дланта нагоре, през устата си.
	След малко Нона седеше в ъгъла, пред овчарската колиба, а до нея, седнал на също такова трикрако столче, седеше дядо Христо. Още тази сутрин, когато видя, че на старата фотография, която бяха намерили със Санка в тефтеря на Манолакя, в каруцата, освен другите, беше снет и дядо Христо, Нона беше решила да го накара да й разкаже най-подробно где са били тоя ден с майка й, с Антица, и как се е случило да се фотографират. Дядо Христо като че не му се искаше да разказва за това, но най-после взе да отстъпва.
	— Е, какво искаш сега, какво да ти разправям — започна той и, както винаги, докато от носа надолу лицето му изглеждаше усмихнато, очите му си оставаха влажни и натъжени. — Защо ще ти разправям тез работи? То било каквото било, минало се е.
	— Не, дядо Христо, започвай! Хайде, че нямам време! — каза Нона и както беше прихванала с две ръце коленете си, приготви се да слуша.
	— Их, Ноне, Ноне… Е, пък като искаш толкоз… Отзарана нали бях ти казал, че бяхме ходили в Пчеларово на черква?
	— Да, туй зная — каза Нона. — По-нататък.
	— По-нататък, прибрахме се, додохме си тука. Вечерта у вас, в голямата къща, сложиха софра. Антица, майка ти, бог да я прости, дохождаше време и ставаше много весела. И тогаз пак беше тъй — и пя, и се смя, и игра. И да речеш, че ще се забрави, че ще се отпусне — не, гледаш я — знае себе си, държи се като царица. А пък, казвам ти я, много весела беше, много се смя. И аз си думах — дано да е на добро, дано не се случи нещо. А то — не би.
	— Защо, какво стана?
	— Нея вечер аз се прибрах тук в колибата. Още не бях заспал, чувам, загърмяха пушки. Дигна се една гюрултия, един вик и все там, пред къщата, под дървото. Отивам — гледам, хванали човек, връзват го. И кой беше? — Гърдю. Една стълба бяха намерили, опряна току под прозорците, дето живееха баща ти и Антица. Какво е мислел да прави, не знам.
	Дядо Христо помълча, след туй продължи:
	— Хайдутин беше той, Гърдю. Какво ще е искал да прави? Искал е да краде. Пък и знае, че кучетата го познават и не го лаят. Остави туй, докато го държаха тъй, додоха и казаха, че долу до дама намерили чирака Якуб убит. Още не беше издъхнал. Питаха го кой го е убил, ама не можа да каже. Кой ще го е убил? — Пак той, Гърдю. Якуб ще да го е видял, излязъл насреща му, а той — убива го. Дванайсет години лежа в тюрмата за туй убийство. И пак го пуснаха, за бела`.
	Очите на Нона бяха станали замислени.
	— Той си бил дошел в Сеново — каза след малко тя. — Аз не съм го виждала.
	— И не ти трябва да го виждаш.
	Както беше преграбчила коленете си с ръце, Нона се заклати на стола, усмихна се и каза:
	— Е, добре, дядо Христо, ама аз съм чувала, че тоз Гърдю, кога бил млад, се знаял с мама, уж имало нещо помежду им.
	— Кой ти каза? — подскочи като ужилен дядо Христо. — Не е истина! Таквоз нещо не е имало! Кой ти каза?
	— Дядо Тодор ми каза.
	— Диване е тоз Кутмак, голямо диване е! Лъже. Нищо не е имало, аз не зная ли? Срещнали се Антица и Гърдю, казали си добър ден и туйто. Не слушай ти Кутмака. Пък да ти кажа ли, Ноне, за тез работи нито е да ме питаш, нито е да ти разправям.
	— Защо, дядо Христо?
	— Ей тъй. Било що било, отколешна работа. Какво ще го разправяш.
	Нона стана да си ходи. Мислите за майка й я бяха завладели и, нещо рядко за нея, тя вървеше с наведена глава, замислена. Когато слушаше разказите за майка си, разправяни ту от едного, ту от другиго, тя най-често се възхищаваше от хубостта й, от веселия й характер и добро човешко сърце. Но случваше се, някои не твърде предпазливо разказани спомени издаваха, че хубавата Антица, с черни загадъчни очи, е имала свои сърдечни тайни, които Нона предугаждаше, макар да не ги знаеше подробно. Туй, което сега дядо Христо беше й разказал, хвърляше доста светлина върху отношенията между Гърдя и Антица, за които тя нещо беше чувала.
	Нона излезе доста нагоре по поляната и когато поиска да се върне, видя, че е близо до могилата. Тя не беше ходила наскоро на гроба на майка си и се запъти за там. Когато се изкачи на върха на могилата, тя, кой знае защо, поиска да погледне на другата страна. И видя един човек, който се отдалечаваше бързо и се изгуби в тъмнината из високия генгер. Нона помисли, че е някой от чифлика, върна се, влезе в оградата на гроба и доближи лицето си до каменния паметник. Върху овалния порцеланов портрет едва личеше погледът и усмивката на Антица. Нона усети страх: кой беше тоя човек, когото беше видяла преди малко? Тя се озърна — навред беше тъмно. Тичешката тя се спусна от могилата, продължи все тъй да тича и се спря само когато наближи до къщи.
	— Тошо! — чу тя гласа на баща си. — Кажи да стегнат и двата плуга. Нека изорат най-напред голямата нива на бозлука, че сетне ще видим де ще орем.
	Нона се изкачи на чардака и седна.
	— Тате, бях на гроба — каза тя, като гледаше да се покаже спокойна. — Един човек видях там. Аз като се качих на могилата, той бързо-бързо избяга нагоре, към границата.
	Манолаки се обърна към Нона. Виждаха се само очите му.
	— Тошо! — извика Манолаки, като се надвеси над пармаклъка. — Глуханека да вземе пушката и да излезе да варди. Още сега да излезе. Хайдути обикалят тук, да си отваря очите!
	Той стана, взе да мърмори нещо и отиде да си налее още ракия. Нона си влезе вкъщи и след малко прозорците на стаята й светнаха.


	XII

	Исьоренският чифлик се намираше в югоизточните краища на Новопазарско, по-близо до морето, отколкото до Дунава. За Дунава рядко се споменаваше по тия места. Едно време наистина често отиваха за дъски и за сол в Силистра, но откато Добруджа остана в Румъния, нататък вече не можеха да отиват и Дунава го позабравиха. Само зимно време, когато паднеше голям сняг и се появяха вълци, селяните, както си грееха ръцете около ламаринените печки из кръчмите, казваха, че в такъв студ Дунава навярно е замръзнал и вълците, които правят пакости, са бели балтенски вълци, преминали отсам Дунава по леда.
	Близостта на морето се чувствуваше повече. Есенно време, когато селяните отиваха да продават храна, те отминаваха Провадия и, все край границата, слизаха във Варна. Морето, тъй да се каже, беше всеки ден пред очите им. Но имаше и други признаци, от които можеше да се разбере, че морето не е далеч: лятно време, в най-голямата жега, редовно всеки ден по едно и също време — към 2-3 часа следобед — се появяваше прохладен ветрец, който идеше откъм морето. Тоя вятър беше истинска благодат през работното време и за хора, и за добитък. Есенно и зимно време пък често прелитаха насам гларуси. Те бяха два вида: едни по-дребни, черни отгоре и бели по корема, други — по-едри, с гълъбов цвят, с големи глави и заострени клюнове като на ястреби. Тия морски птици като че дохаждаха повече да си почиват, отколкото да дирят храна. Те седяха по поляните, скупчени една до друга, и дремеха. Ако минеше някоя каруца, те само избягваха настрана; ако някой ги подплашеше, те се разхвърчаваха и тогаз издаваха същите тия остри плачливи крясъци, които издават, когато хвърчат над морето.
	Една сутрин Нона се готвеше да иде в Сеново. Тя се облече, стегна се и отиде до прозореца, за да види докарали ли са кабриолета й. Макар да беше още през август, тая сутрин беше паднала гъста мъгла, топла, лятна мъгла, дошла откъм морето. Но ето че сега мъглата беше се раздигнала и слънце грееше. Покривите, листата на дърветата и тревата едвам бяха се понамокрили като от лека роса. Нона се зарадва, че времето се поправя, дръпна се навътре в стаята и се погледна още веднъж в огледалото: черните й очи бяха пълни със светли точици, смееха се. Нищо от туй, че раменете й са черни като на циганка, и тъй е хубава. Тя поиздърпа с две ръце синята си копринена блузка, която я пристягаше в кръста, погледна се отпред, погледна се през рамо и се усмихна: няма ли да кажат — помисли си тя, — че взе май много да се конти, откато се запозна със сеновския офицер? Преди малко Санка влезе, не й каза нищо, но я изгледа и се засмя. Навярно и тя си е помислила същото.
	Нона се наведе, поприбра бялата си рокля, за да може да види новите си обувки, след туй се засмя и се изправи предизвикателно и гордо.
	„Нека мисли кой каквото си ще пък, не искам да зная!“ — помисли си тя и отиде към прозореца.
	Кабриолета още го нямаше. Манолаки и Кутмака приказваха на чардака. Кутмака беше дошел за вода и, както правеше винаги, отбил се беше да поприказва. Изведнъж Манолаки се разсърди и завика. За да не я видят, Нона се подръпна назад и взе да слуша.
	— Какво са видели от мене ли? — викаше Манолаки. — Само добро. Едно време, когато имах добитък, на кого не съм давал — на тоз кон, на онзи вол, крави съм им давал, овце. Като се случи да не станат храните, пак ще дойдат: дай за семе, дай за емелик. На кого не съм дал, кого съм върнал, я да ми кажат! — Той помълча малко, след туй пак се чу: — Бре, бре, бре! Голяма лакомия, страшна лакомия! Нека грабят… нека орат пръст да ядат, ако искат, като са толкоз гладни за земя…
	Говореха пак за разправията със сеновчани. Колкото и да беше ядосан Манолаки, в гласа му прозвучаваше и старческа немощ, и страдание. На Нона й стана мъчно за него и бързо излезе навън. Щом тя се показа на пруста и се спря до вратата, Манолаки замълча и, още ядосан, обърна се и се загледа настрана. Кутмака превъртваше една пръчица в ръцете си и смирено гледаше към земята.
	— Тъй е… право е туй, дето го казваш — започна той, все тъй замислен. — Ами че то стига да погледнеш добитъка им, колкото го имат, и ще разбереш, че е от твой дамазлък, от чифлика. Само покойната, бог да я прости, Антица, що добитък им е дала по сватби, по кръщавки. Гледал съм на някоя сватба, кога Антица е венчавала: булката и младоженецът стоят пред вратата, а Антица нарежда: една телица, четири овци, с агнетата им, бакъри, сахани — край няма. Току ги бележат, току дърпат черти горе на прага. — Манолаки все гледаше настрана и не отговори. Кутмака погледна Нона, усмихна се и като я видя пременена, каза: — За къде си се настанила, Ноне, в Сеново ли ще ходиш?
	— Дядо Тодоре, аз с тебе не искам да приказвам. Аз съм ти сърдита. Снощи мед щеше да ми даваш, а? Защо ме излъга?
	— Че ти що си отиде?
	— А! Искаш да стоя до среднощ ли? И не те ли разбрах какво правеше? Ходиш от тръвна на тръвна, помайваш се и само поглеждаш към мене не съм ли си отишла. Ах, какъв си ти! Каква лисица си ти!
	— Гледай я какво приказва — рече Кутмака, като поклати глава, а след туй взе да се смее. — Че ако съм ходел от тръвна на тръвна, то е, че исках да ти отрежа бял мед. А бял мед няма у всеки кош, него млади пчели го правят.
	— Мълчи, мълчи! Знам те аз тебе.
	— Отзарашната мъгла не е ли добра за пчелите? — обади се Манолаки. Не е ли бал-думан дето го казват?
	— Да беше тя, аз богат чиляк щях да стана — каза Кутмака. — Онази мъгла е друга, тя, да ти кажа ли, една такваз тъничка мъглица е, като дим. И само е от мед, пада по тревата, по дърветата, като близнеш някое листо — сладко е. Тя е друга мъгла. А отзарашната мъгла — нищо, проста мъгла, за вълци мъгла.
	На двора между кокошките се дигна голяма тревога: разбягаха се коя накъдето види, клочките заклоцаха често-често, изплашени, завъртяха се около топчестите мънички пиленца, прибраха ги и се скриха в буренака. Гъските проточиха шии от любопитство, а токачките се разтичаха и се разкрещяха като луди. Само два-три едри стари петли останаха, гдето си бяха, поизкъркорваха тревожно, след туй поглеждаха с еднооко нагоре към небето.
	— Какво има? Какво има, булка? — попита Кутмака, като видя Санка на двора.
	— Един дуган — каза Санка, като гледаше нагоре, — кацнал на дървото.
	— Подплаши го, подплаши го! — извика Кутмака.
	Санка замаха с ръце.
	— Къш! Къш! Ха, хвръкна!
	— Хвръкна ли! — каза Кутмака и се наведе да види ястреба, но не можа да го види. — Нека хвръкне. Да върви да лови мишки из нивята, какво е дошел тука да плаши кокошките. Мене сълдатите не ми дават да гърмя, че е близо границата, а то аз знам как да ги церя тез хайдуци.
	— Ей го кабриолета! — каза Нона, като се спусна надолу по стълбите. — Ах, Енко!
	Между дама и овчите саи, които бяха гърбом към двора и го обграждаха отпред, имаше една тясна уличка, колкото да мине каруца. Оттам се зададе кабриолетът — най-напред черният кон, лъснат от слънцето, след туй Енко на капрата, гологлав и ухилен. Като влезе в двора, той препусна коня, колкото място имаше, и го спря срещу стълбите. Докато Енко поглеждаше самодоволно наоколо си и имаше вид, че е свършил голяма работа, Нона го свали от кабриолета, изви му ухото и го бутна настрана.
	— Откога съм зачакала, проклетнико! Къде разкарваш коня?
	Енко се улови за ухото, но не заплака, намръщи се и изгледа Нона. А тя, като че нищо не беше станало, усмихваше се и поприбираше юздите. Но тя не се качи, а остана тъй и се замисли. После погледна Енка и пак се усмихна.
	— Ела, Енко, да държиш коня — каза му тя. — Забравила съм нещо, сега ще дода. Ела де, ела подръж коня!
	— Няма да дода. Ти го дръж.
	— Е, добре де — засмя се Нона, като намираше, че Енко има право да се сърди, — стой там, ама да гледаш да не тръгне.
	Нона се завтече към къщи. Като мина през чардака, Кутмака поиска да й каже нещо, но тя не го дочака и влезе вътре.
	— Защо се върна Нона? Забравила е нещо — каза като на себе си Кутмака, после се обърна пак към Манолакя: — Та ще ти кажа, Давид се докачил и се жалвал. Ще ме съди. Отсега нататък абокатите ще ни разправят. Добре де, нека да е тъй! — каза той и се поусмихна. Подир малко друго му мина през ума и се разсърди: — Щял съм бил да го убивам! Какво ще го убивам, казах му, че видях пчелите му при моите, меда ми крадат, туй му казах.
	И той млъкна, защото, като погледна в същата посока, в която гледаше Манолаки, видя, че откъм кладенеца бързо идеше насам, бос и гологлав, Малин. Личеше, че бърза и иде да каже нещо. Когато Малин влезе в двора, Манолаки и Кутмака видяха, че лицето му е изпотено, разтревожено и на едната му буза под окото имаше кръв…
	— Господарю — извика той още отдолу, — ела, че ще ни избият! Додоха сеновчани на нивата са!
	Той се качи горе и се спря, за да си поеме дъх.
	— Какво има? — каза Манолаки учуден.
	— Додоха сеновчани, цяло село е там… Изкараха нашите плугове, изпочупиха чивгари, хомоти… Махнете се, казват, нивата е наша ний ще я орем. Докараха техни плугове и орат сега…
	Манолаки слушаше, без да продума. Лицето на Малина беше широко, с издадени скули, с дебели намръщени вежди и с отпусната долна устна. Не толкоз висок, но широкоплещест, с големи ръце, той изглеждаше не уплашен, а обиден и ядосан, че не е можал да си послужи, както си знае, със страшната сила, с която природата беше го надарила.
	— Тошо не е ли там? — попита Манолаки.
	— Там е бай Тошо. Ама какво ще направи и той, налитат отгоре му, ще го бият. И кмета е там, и стражар има, никого не слушат. Бай Тошо ме прати: иди, кай, кажи на стария да доде…
	Когато Манолаки се разсърдеше, викаше и се караше. Сега той не по-малко беше ядосан, но изглеждаше съвсем спокоен. Като помисли малко, той каза на Малина:
	— Иди впрегни каруцата. Аз ще дода.
	Малин забърза към дама, но долу се спря и извика:
	— Дядо! Ей го кабриолета готов, да идем с него!
	Нона не беше разбрала какво става, но като чу Малина, показа се на прозореца.
	— Не си давам кабриолета аз. Тате, аз ще ходя в Сеново!
	Манолаки се наведе през пармаклъка към Малина.
	— Каруцата впрегни, ти казах, с черните коне. По-скоро!
	Като видя, че работата отива на зле и на Манолакя повече не му се приказва, Кутмака стана, каза, че ще си ходи, и тръгна към кладенеца, като все държеше пръчицата напреки в ръцете си.
	Нона беше се върнала вкъщи, защото, след като дълго се колеба, най-после реши, че новите дрехи не й стоят хубаво, освен туй за едно ходене до Сеново не заслужаваше да се облича толкоз. Тя реши да тури пак дрехите, с които си ходеше всеки ден, и докато се обличаше, мислеше си дали ще види тоя път Галчева в Сеново. Изведнъж й хрумна нещо на ума и тя се загледа в огледалото, като че се съветваше сама със себе си. Тя се усмихна, кимна с глава, отиде при сандъка, отвори го и бързо заизважда дрехите на Антица: червения шал, старовремската кафява рокля, ръченика, нанизите. Тя реши да се облече пак като селянка, както бе се облякла преди няколко деня.
	Когато беше готова, тя чу, че Манолаки се кашли на двора, отиде на прозореца и погледна: с дребни старчески крачки Манолаки отиваше към дама. Ако той не се е стърпял да дочака каруцата, а сам отиваше при нея, туй показваше, че е много ядосан. Нона беше по-дочула нещо, но не можа да разбере добре какво става. Нямаше я и Санка, за да я попита. Нона взе да се безпокои, но като метна разкошния червен шал на плещите си и се погледна в огледалото, като че се изненада колко е хубава, усмихна се и тозчас забрави всичко.
	Нона имаше кръгло лице, с леко очертани бузи и затуй селската забрадка й стоеше добре. Тя поотпущаше клепачите си с дълги черни мигли и тоя засенчен поглед придаваше особена прелест на усмивката й, детски чиста и в същото време малко дяволита. Тя се хареса, зарадва се и като се оглеждаше в огледалото, нисичко прошепна:
	— Майчице! Да можеш да ме видиш!
	Тичешката тя излезе навън, спусна се по стълбите и Енко, както стоеше пред коня, избяга настрана и я загледа със зяпнали уста. Нона се качи на кабриолета, леко засегна коня с камшика и тръгна.
	— И аз ще дода! — каза Енко и се засили да се качи. Нона се усмихна и му показа камшика.
	— Ух ма, как се облякла! — разсърди се Енко. Ще те обадя на дяда, ще видиш!
	Кабриолетът зави покрай кладенеца и се засили надолу. Времето беше тихо, грееше слънце. Небето беше ясно, но изглеждаше по-бледо и по-издигнато. От време на време в спокойния стъклен въздух се разливаше лека прохлада, но вятър нямаше — тия полъхвания като че идеха отгоре, от височините. Чувствуваха се първите, още слаби тръпки на есента.
	Нона шибна коня и кабриолетът тръгна по-бързо. При един завой Нона забеляза, че вляво, на самия гребен на баиря, посивял от изсъхналата трева, бяха се натрупали много хора и неспокойно се движеха насам-нататък. В същия миг тя видя, че при тия хора наближи каруцата на баща й — по високите черни коне тя лесно се познаваше, пък и отзад, както винаги, Манолаки стоеше сам. Конете се мятаха в галоп, извиха и се спряха. Мравунякът от хора се раздвижи и се насъбра около каруцата.
	Сега едвам Нона разбра защо беше дохождал Малин и защо баща й беше толкоз ядосан. Нямаше никакво съмнение вече, че сеновчани, както бяха се заканвали, са дошли да орат насила нивата. Пред тия настръхнали разядосани селяни стоеше сега баща й. Оттам се зачу сподавена глъчка. Нона се уплаши, че може да се случи нещо на баща й, и без повече да се колебае, обърна коня и в най-силен тръс го насочи към нивата, към многото хора.


	XIII

	Сеновчани съвсем случайно се научиха, че от чифлика са излезли плугове и орат нивата, зарад която се съдеха Манолакя. Същата тая сутрин Йови, Гърдювият брат, щом излезе от къщи, още сънен, поспря се и се поозърна, както правят всички селяни, за да поразгледа как е времето. По вятъра се познаваше, че мъглата, която беше се спуснала, е морска мъгла, само че не е като есенните и зимни мъгли, а суха и топла. Насреща по баирите мъглата не се влачеше по земята, а се носеше малко нависоко и поляните под нея се жълтееха и светеха, като че бяха огрени от слънце. И самата мъгла беше светла и бяла като дим. От всичко туй Йови заключи, че мъглата е тънка, от отвъдната й страна я грее слънце, затуй няма да отрае много и, като всяка лятна мъгла, скоро ще се раздигне.
	Йови заслиза надолу из баиря. Къщите на крайненци бяха по двете страни на дола, а помежду, в ниското, имаше хармани, градини и един мегдан, гдето крайненци много често се събираха. Като стигна там, Йови забеляза, че пред него бързо-бързо прекоси Нейчо вдовецът, свит, с ръце в джобовете и с тояга под мишницата. Както се виждаше, той беше ходил някъде вън от селото и сега се прибираше.
	— Нейчо! — извика му Йови. — Де си ходил?
	Нейчо се спря, но не отговори, а бавно, като че насила, се повърна към Йови. Отблизо Йови разбра, че Нейчо нещо не е добре, умислен беше, очите му гледаха като на болен, макар че беше с чиста риза, избръснат.
	— Къде си ходил, Нейчо?
	— Ходя… вятъра гоня и аз — каза Нейчо, като се загледа настрана. — Един чиляк като няма късмет. У чичови Колюви бях, в Енидже — подзе той по-живо, като обърна очите си към Йови. — Стринка беше ми казала, че имало една вдовица. Ела, кай, някой ден, аз ще поприказвам с нея и като дойдеш, ще ти кажа, кай, може пък да склони да те земе. Е хубаво, ама жената се държи на цена. Хляб няма да яде, ама на`, не ще.
	— Коя е таз жена — попита Йови.
	— Един Васил имаше, Васил Индже-Костов, горски беше, убиха го във войната. Негова булка е. Е, добра е жената, тя да беше склонила хубаво, ама… И няма много деца, едно момиченце има само. Богат искала — каза Нейчо, малко ядосан. — Искал я бил друг, богат, него щяла да чака. То няма да го бъде, ама… Стринка вика: тя, кай, ще почака, ще почака и ще си отземе. Добре, ама сега като не ще…
	— Хъм — гледай я ти нея — каза Йови, приклекна до плета и взе да дяла нещо. Той я познаваше тая жена — млада, хубавелка и голяма смешница, все се смее. „Тя не е нито за Нейча, нито за наш Гърдя“ — помисли си Йови.
	— Минах покрай Исьорен — каза Нейчо. — Изкарали плугове и орат нивата.
	— Коя нива?
	— Нивата, дето се съдим. Орат я, и Тошо беше там. Бе, бай Тошо, рекъх, защо орете, нали ще чакаме съда? Ба, казва, ще я оставя на вашите черкези от Сеново, нали? Черкези сме били — тъй рече.
	— Бе ти право ли казваш? — учуди се Йови и стана.
	Още докато Нейчо разправяше за нивата и за Тоша, при тях бяха се примъкнали Динката и дядо Пею, но нито добрутро казаха, нито пошавнаха, а само дадоха ухо да чуят какво се приказва.
	— Видяхте ли? — каза им Йови. — Превари ни Манолаки.
	— Че аз какво ви казвах?… Трябваше да я изорем още тогаз, дъжда когато падна — каза Динката. — Ще я изоре чиляка, няма да ни чака. Отзаран Христо дядо Жековия бил в града и Марандаков, старшията, му казал: пазете се, рекъл, от Алекси, той с Манолакя държи, всеки ден, рекъл, е при началника.
	Дядо Пею погледна Динката, погледна Йовя, пламна и за миг като че онемя: само очите му играеха изпод гъстите му, паднали надолу вежди и долната му челюст трепереше. Други трима-четирима крайненци додоха.
	— Алекси нищо не може да направи каза Йови. — Манолаки нека изоре нивата, толкоз по-добре ний пък ще я засеем наготово.
	— Абе ти… какво приказваш… какво таквоз ти ум нямаш ли? — избухна дядо Пею. Той приказваше бързо-бързо и наполовина си изядаше думите. — Какво наготово, какво… Я ставайте, че да вървим, впрягайте плуговете, хайде! Ще го изпъдим, и ний ще я изорем. Какво ще чакаме, то с чакане не става!
	— Дядо Пею добре каза — обади се Динката.
	— Какво се потривате, впрягайте! — насърчи се дядо Пею. — Какво… толкоз богати ли сте, та се назлъните? По пет-шест декара ще ви се падне там, знайте ли? Малко ли е? Като хвърлите по малко кукуруз там и ще прехраните децата си. Хайде вървете! Вървете впрягайте!
	— Май че тъй ще бъде по-добре каза един крайненец.
	— Чакайте да помислим — каза Йови. — Бързата кучка слепи ги ражда. Като е ходил Манолаки при началника, да не ни е скроил някой капан?
	— Виж го, виж го… Виж го какво приказва разсърди се дядо Пею. Бе ставайте и вървете!
	Още крайненци бяха надошли и между тях беше и Георги Сиренарина, същият тоя селянин, който развеждаше Давидов и с него наедно бяха минали през чифлика. Той беше къс, набит, с голяма глава и с корави руси мустаци. Все тъй намръщен, както беше дошел без да каже дума, той се отдели от купчината крайненци и пое нагоре из една улица.
	— Къде, бай Герге? — извика подире му Йови.
	— Къде… Отивам да впрягам.
	Сиренарина, все тъй намръщен, не се и обърна. По настръхналите му мустаци, корави като тельове, личеше, че каквото е намислил, ще го направи. Крайненци се раздвижиха и се спогледаха.
	— Виж ли Герги? Браво на Гергя! — извика дядо Пею. — Хайде, хайде да вървим всички!
	— Добре тогаз, да вървим! — каза Йови.
	Набързо те се уговориха кой ще даде плуг, кой ще изкара добитък — защото никой от тях нямаше достатъчно добитък за един плуг — и кой ще впрегне каруца. Трябваше да отидат колкото се може повече. Щом наредиха всичко туй, разбягаха се настрани през улиците и през дворищата, да се приготвят. Ако беше за друга работа, можеше да закъснеят, но сега онез, които бяха пуснали конете си да пасат, докараха ги набързо, други нагласяха плугове и хомоти, трети впрягаха каруците си. За по-малко от час, час и половина, на мегдана излязоха четири плуга, впрегнати с по два чифта коне, и три каруци, в които бяха се накачили по пет-шест души крайненци. Имаше и двама души на коне. Като се събраха, като все повече се разпалваха и викаха, те потеглиха към нивата направо през баиря. Плуговете и каруците скоро се скриха в мъглата, но виковете на разядосаните крайненци още се чуваха.
	Велко през туй време не се случи вкъщи и когато след малко се върна и от жена си разбра какво беше станало, задърпа от яд дебелите си мустаци, позамисли се и хукна към хармани, за да докара конете си. Докато впрягаше каруцата си, други четирима, също тъй закъснели крайненци, додоха при него. Качиха се всички, Велко шибна конете и каруцата с голям трясък се понесе из село.
	Те искаха да минат покрай кръчмата и, за зло ли за добро ли — да се почерпят. Като спряха пред Филипа и чакаха да им изнесат каквото бяха поръчали, от кръчмата излезе ухилен Гърдю. Рано беше още, но той беше успял вече да понаправи главата.
	— Къде бе, къде? — викаше той от вратата. — Къде сте тръгнали?
	— Отиваме да ловим лисици — каза един от крайненците.
	— Не, една дърта мечка ще ловим — каза друг.
	Гърдю доде до тях и се опря с две ръце на каруцата.
	— Какви мечки, какви лисици… Я приказвайте като хората. Къде отивате?
	— Слушай, ще ти кажем, ама ще си траеш и ще мълчиш — каза Велко.
	— Манолаки излязъл да оре нивата, дето се съдим за нея. Отиваме да го изпъдим. Ей де отиваме…
	— Тъй ли? — зарадва се Гърдю. — Тогаз ще дода и аз. Искам да видя Манолакя, да видя честното му лице и да му се поклоня. Ще дода и аз. Чакайте, ще взема нещо и ей сега ще дода.
	След малко той се върна, като подпасваше в пояса си едно дълго зеленикаво шише, пълно с ракия.
	— Туй е за кума, за Манолакя — каза той, като се качваше на каруцата.
	— А кравая? — каза един от крайненците. — И кравай трябва.
	— Кравая, ако беше жива Антица, тя щеше да го меси — каза Велко.
	— Шът! Мълчи! — скара му се Гърдю и посегна да запуши устата му с ръка. — Умрелите не споменавай, куче… Аз с кума имам работа, него искам да видя.
	Като пиха още по едно, по две, Велко шибна конете и каруцата задрънка пак по пътя за Исьоренския чифлик. Току след тях излезе и друга каруца — в нея беше кметът с двама общински стражари. Алекси беше се научил какво се готви, пратил беше да обадят на Галчева, а сам бързаше да види какво става.
	Нивата, на която отиваха, не беше далеч. Първи там стигнаха двамата крайненци, които бяха на коне. Те бяха изпреварили напред, един вид като разезд — войната не беше забравена още, а всички крайненци бяха все запасни войници. Конниците спряха при Тоша, при него беше и Костадин ловеца, излязъл, докато беше мокро още, да удари някой заек. Двамата крайненци се заприказваха, както бяха на конете си, нищо лошо не казаха на Тоша, но се обръщаха често и поглеждаха назад. Два чифлишки плуга с по шест чифта едри, охранени волове оряха нивата. При единия беше Мурад, а при другия Малин. Те размахваха дългите си камшици и от време на време викаха: „Хъйс! Чааа! Хъйс!“ Мъглата се разкъса и взе да се дига, небето се изясняваше. Зачуха се да дрънкат каруци, но бяха в ниското и още не се виждаха. Изведнъж те се показаха съвсем наблизо. Очите на двамата селяни, които все тъй стояха на конете си, светнаха лукаво и единият каза:
	— Ти, бай Тошо, добре ще направиш да си обираш крушите оттука. И плуговете си дигай. Нивата е наша и ний ще орем.
	— Какво? Кой ще я оре, вий ли? — Тошо погледна Костадин ловеца, който с пушка през рамо се отдалечаваше, погледна след туй пак двамата крайненци. — Никой не може да оре тука! Я да го видя онзи, дето ще посмее да оре! — издигна гласа си и се разсърди Тошо. — Краката му пречупвам! Аз съм на имота си отгоре, аз заповядвам тука.
	— Де, де, не скърцай — погаври се единият от конниците.
	В същия миг каруците спряха, крайненци наскачаха на земята и се втурнаха напред.
	— Що стоите? Що гледате? — викаше дядо Пею. — Махнете ги тез плугове! Вън! Вън!
	Като се развикаха всички изведнъж, крайненци се спуснаха към плуговете. При тоя, който беше по-близо, стоеше Малин. Крайненци заудряха воловете със сопите си, чивгарите се разкривиха, излязоха из браздите, но пред първия чифт волове, пред калаузите, както ги наричаха, стоеше Малин и още неразбрал какво става, мъчеше се да ги задържи. Един крайненец се спусна към тия волове и заудря и тях.
	— Бе недей! Бе не бий добитъка! — викаше Малин и блъсна крайненеца. Но други дотърчаха, напред тях изскочи като вълк Герги Сиренарина, заудря Малина и го избута настрана, а като го остави, Малин стоеше гологлав и по бузата му, под окото, течеше кръв. С потъмняло лице Малин се поозърна да види какво да грабне, но му мина през ума, че ако се остави на силата си, ще стане нещо страшно и ядосан, с насълзени очи от мъка, остави крайненци да правят каквото си искат. А те изкараха плуговете от нивата, разпрегнаха воловете и ги натириха. Това им се видя малко и затуй извадиха хомотите и ги разхвърлиха, пръснаха жеглите, разкъсаха дори чивгарите, макар че бяха здраво завързани един за друг. Ако бяха взели брадви, всичко туй биха го направили на късчета.
	Тошо се развика, но се уплаши и за да бъде по-далеч, преструваше се, че уж прибира воловете, макар че без да знае какво прави, оставяше един и подкарваше друг. При него додоха Мурад и Малин. След малко, все тъй гологлав, Малин тичаше към чифлика. Крайненци, като все викаха и се заканваха, докараха своите плугове и взеха да орат с тях.
	Пристигна Велко, скочи от каруцата и извика:
	— Кой е онзи там? Тошо ли е? Що го държите още гука, какво дрънка… Чакай, аз ще му дам да ме разбере!
	— Велко, стой тука! — викна му Йови.
	— Бе де е моя кум? Де е Манолаки? — бъбреше ухилен Гърдю.
	Крайненци отиваха ту при един, ту при друг плуг, бързаха и все викаха. Дядо Пею високо разправяше откога нивата е на Сеново, изреждаше имената на свидетелите, които били още живи и кой какво щял да каже. Други отговаряха нещо на Тоша. Всички виждаха, че работата е още в началото си, и гледаха да се държат възбудени. Те не усетиха, когато кметът и стражарите слязоха от каруцата и додоха при тях.
	— Е, таз миджия за кого е сега? — каза Алекси, като се смееше. Той беше видял много селски буни и затуй започваше кротко, с добро. — За кого е таз миджия, питам ви, за вас ли, или за Манолакя?
	Крайненци загълчаха около него.
	— За Манолакя ли? Да има да взема Манолаки!
	— Кмете, ти по-добре да не беше дохаждал, кмете!
	— И стражари повел… се пушки ще стане сега!
	Алекси махна с ръка.
	— Чакайте бе, хора! Вий мене не ме слушате, не ме зачитате — добре, хубаво. Ами закон няма ли? За таз нива съд ще дохажда, ей тук, на това място ще доде.
	— Не щем съд ний! — извика дядо Пею. — Ний сме съд, ний сме всичко. Алексе, какви ги измислящ и ти… Карайте плуговете, момчета!
	Като видя кмета, Тошо се реши да доде по-наблизо.
	— Кмете, тебе държа отговорен, хубаво да знаеш! — завика той. — В таз държава има ли закони, или няма? Я ги питай тез хора какво търсят тук. Питай ги какво търсят тук…
	— Ами ти какво търсиш тук? — сопна му се Велко.
	— Ти да мълчиш? Да си стискаш зъбите, че…
	— Ааах! — изрева сякаш от болка Велко и се повърна към Тоша. С разтреперана брада тръгна напред и дядо Пею.
	Дотърча един стражар, прегърна Велка и повече с молба, с увещания, го изведе назад.
	Мина се тъй доста време. Плуговете на крайненци изкараха по няколко бразди. Никой не беше усетил кога се беше дигнала мъглата и кога беше изгряло слънце. Небето навсякъде се изясни и само на запад, ниско до хоризонта, бяха се напластили сиви, продълговати облаци, но и те си отиваха. Припече и стана топло, както по-рано.
	Изведнъж откъм другия край на нивата, откъм чифлика, се зададе каруца. Едрите черни коне препускаха бързо, все повече и повече наближаваха, извиха отведнъж и се спряха. Отпред беше Мурад, а до него — Малин, гологлав и с кръв на бузата. Отзад в каруцата седеше Манолаки.


	XIV

	Разгорещените силни коне не можаха да се успокоят тъй лесно. Те силеха напред, разтърсваха гриви, изпотени, с тежки хамути, отрупани с бели металически пулове. Манолаки почака, докато се позакрепи каруцата, поскара се на Мурада, че не държи здраво конете, и взе да слиза. Обърнат гърбом, той се държеше с две ръце за сандъка, провисна единия си крак, след туй другия. Като слезе на земята, той поподръпна наметнатото си палто и погледна селяните. На главата си имаше черна сламена шапка, лицето му беше повехнало и подпухнало. Крайненци мълчаха и го гледаха, защото мнозина отдавна не бяха го виждали и намираха, че е все тъй пълен, но много остарял. Сам Манолаки от всички крайненци, които бяха пред него, можа да познае само двама-трима.
	— Е, какво направихте сега вий? — каза той със сипкав, прегракнал глас. — Не можехте ли да потрайте, утре ще доде съда и ще реши делото. А? Що прибързахте, що не почакахте?
	Няколко души, които бяха по-назад, се обадиха:
	— Какво ще чакаме? Няма какво да чакаме…
	— Нивата е наша, ний ще я орем.
	— Съд не щем, съд не ни трябва! — извика дядо Пею.
	Със смръщено лице Манолаки замаха с ръка, като че искаше да каже: „Почакайте, аз още нищо не съм казал“. Селяните се поумириха.
	— Малко земя ли ви дадох досега? — започна Манолаки. — Какво остана от чифлика ми? Де е мерата на Исьоренския чифлик, де са нивите ми? Вий ги взехте. Останала е малко земя, колкото една длан, туй е всичкото. И нея ще ви дам…
	Той се позакашля, почака и пак продължи:
	— За какъв ме смятате вий, глупав ли съм, или не виждам какво има около мене и какво става? Не живея в гората, и аз съм човек. Едновремешното — то се мина. Едно време земята беше широка, хората бяха малко. Тогаз можеше да има чифлици. Право-криво, и аз го имах. Сега вече не може, хората искат земя. Не виждате ли по себе си колко ви беше селото преди двайсет години, колко е сега. На вас и на синовете ви не стига земята, че на унуките ви ли ще стигне? Казвам ви пак: чифлици няма да има вече. Аз го разбрах, аз си отзех. Защо не почакате? Няма да живея още сто години… Мене земя не ми трябва вече… — Той позамълча и се позамисли. — На мене малко земя ми трябва — три крачки надлъж и две нашир, колкото за един гроб, толкоз земя ми трябва. Като умра и затворя очи, от гроба ми нататък орете, дето искате…
	Толкоз много Манолаки не беше говорил, умори се, извади една кърпа и изтри изпотеното си лице. Селяните мълчаха, знаяха го сприхав, неотстъпчив, когато кажеше нещо, като че хвърляше камък. Сега изглеждаше кротък, в думите му имаше мъка, пък и прав беше.
	— На два, на три пътя вземахте земя от мене продължи Манолаки, — право, криво, със съд, със закон, взехте. Казах ли нещо? Нищо не казах, дадох я. Добре, утре като доде съда и каже, че и таз нива е ваша, ще ви дам и нея. — Той се развълнува, позаекна и добави, като махна с ръка: — Всичко ще ви дам, оставете ме само да умра рахат.
	Селяните мълчаха. В туй време леко и без шум се приближи кабриолетът на Нона. Тя слезе, позагърна се в червения копринен шал и се позакри зад каруцата. Само черните й очи светеха и гледаха оттам. Някои от селяните я видяха, някои не.
	В тишината, която бе настъпила около Манолакя, по-ясно се зачу караницата, която ставаше малко настрана. Там Велко и още няколко крайненци се разправяха с Тоша. Кметът също беше там. Зад тях стоеше Гърдю, ухилен и, както се виждаше, малко го занимаваше онуй, за което те се караха. По едно време той подигна пред лицето си шишето, което държеше, видя, че е останало само една глътка ракия, изпи я, а шишето, празно вече, захвърли в тревата.
	Велко се отдели и тръгна към селяните, които бяха около Манолакя.
	— Какво ще ме плашиш с началника — говореше той. — Не ме е страх мене от началника. Хич не искам да знам!
	Тъй като никой от селяните не беше му възразил, Манолаки беше уверен, че работата вече се урежда, рече да тури край на всичко.
	— Хайде сега, идете си гледайте работата каза той. — Аз ще дигна оттук моите плугове, ще дигнете и вий ваште, и аз няма да ора, и вий няма да орете. Пък като доде съда — каквото реши вече.
	Ядосан от по-рано, настръхнал и готов за нова кавга, Велко се провря тъкмо в тоя миг между селяните, едвам дочака да свърши Манолаки и каза:
	— На калпакя ми разправяй ти мене! Да си идем ли? Да имаш да земаш! Какво стоите обърна се той към селяните, — карайте плуговете!
	Манолаки го погледна.
	— Ти пък кой си? Ти какво искаш?
	— Слушай ей! — завика Велко и замаха с ръка срещу Манолакя. — Чак до чифлика ти ще додем, до прага на портата ти ще додем и там ще забием плуга, хубаво да знаеш! Мина ти царството тебе.
	Манолаки се завъртя и заоглежда неспокойно, като че някой взе да го души.
	— Вий затъ` не сте хора! Вий от добро не разбирате — развика се той. — Аз какво му разправям, то какво ми брътви. — Той изгледа презрително Велка и каза: — Дриплю с дриплю!
	— Вий ни изядохте! — извика Велко. — Таквиз като тебе ни докарахте до тоз хал. Кръвопийци! Кожодери!
	— Камшик, камшик! — викаше Манолаки. — Вий от дума не разбирате, вий добро не заслужавате. Седнал съм и аз да се разправям човешки… — Погледът му случайно падна на Гърдя, който се показа зад Велка, го видя, нещо черно сякаш падна пред очите на Манолакя. Той изгуби вече всяко самообладание.
	— Какво сте се събрали вий тука? Какво искате от гневно — завика той, като вече не се помнеше от яд. — Ще ме убивате ли? На` — той разгърна ръце, — убийте ме. Катили! Катили дошле тук, хора, дето са лежали из тюрмите. Махайте се от очите ми! Вървете си! Хайдуци!
	Селяните се разгълчаха. Без някой да му се надява, изскочи Нейчо вдовецът, в ръцете си държеше голяма тояга.
	— Ей, дядо Маноле! Дръж си устата! — викаше той. — Кой е хайдутин?
	Велко погледна сопата в ръцете на Нейча и поиска да я вземе, но пред него подскочи Гърдю, измъкна сопата от ръцете на Нейча и се хвърли към Манолакя.
	— Ах ти… падна ли ми? Хайдуци, а? Кой хайдук? — Той стискаше сопата в ръцете си и отиваше към Манолакя. На една-две крачки от него той се спря, замахна със сопата и както я държеше високо над главата си, готов беше да я стовари с все сила върху Манолакя. Манолаки нема време да се запази, той като че се вцепени на мястото си.
	Изведнъж се чу пронизителен женски писък, иззад каруцата изскочи Нона, червеният шал се развя на рамената й, тя простря ръце срещу Гърдя и извика: „Майко! Майчице!“.
	Гърдю се спря, тоягата се отпусна в ръцете му… А Нона, с изплашено лице и големи черни очи, все го гледаше и се притискаше към Манолакя.
	— А!… Ти коя си? — едва чуто избъбри Гърдю. Гаче е Антица! — щеше да каже той, но замълча и глупаво се усмихна.
	Всичко туй стана в един миг. Селяните, изненадани сами от туй, което се случи, гледаха Нона. Едни питаха коя е, други, които помнеха Антица, сами се досещаха, че е нейна дъщеря. Кметът беше хванал Гърдя за раменете и го тласкаше назад. Стражарите също бяха излезли пред селяните и ги задържаха. Алекси все буташе назад Гърдя.
	— Чакай бе, кмете… чакай да видя коя е таз — говореше Гърдю, усмихнат.
	— Какво правиш? Стой мирен! Назад!
	— Кмете, не удряй, кмете! — разсърди се Гърдю и лицето му стана страшно. Но тозчас той забрави за сръднята си, загледа пак Нона и се усмихна.
	В туй време откъм другия край на нивата се чу младежки, но силен и повелителен глас, като команда:
	— Всички да излязат оттук! Всички настрана!
	Идеше Галчев, придружен от трима-четирима войника. Той беше запасан, с кобур, но в ръцете си нямаше нищо. Глъчката между селяните беше голяма. Нона и Манолаки бяха се дръпнали до каруцата, до тях беше Малин. Селяните заобиколиха Галчев — той остана в средата им, — разправяха му нещо, викаха и махаха ръце. Лицето на Галчев си оставаше спокойно.
	— Всички да излязат от нивата! — повтаряше той. Навярно някой му каза нещо, защото той се обърна и високо извика: — Страна не взимам аз! Не искам да зная на кого е тая нива. Тук, близо до границата, безредици не може да стават. Тук не позволявам! Всички до един ще излязат от нивата!
	И тъй като Гърдю все се мъчеше да се отскубне от ръцете на кмета и да иде напред, Галчев попита:
	— Какво иска тоя? Стой настрана! Дръпни се настрана.
	Гърдю погледна разсеяно младия подпоручик, като думите му не се отнасяха до него, усмихна се и пак взе да се дърпа…
	— Илия! Славе! — извика Галчев към войниците. — Извадете тоя настрана. После ще го закарате на поста.
	Двамата войници взеха Гърдя помежду си.
	— Кого, мене ли ще карате? — говореше Гърдю. — Хубаво де, хубаво, карайте ме. — Гърдю не мислеше да се противи, гневът му беше утихнал. Той тръгна след единия войник, другият идеше зад него. — Хубаво де, хубаво — говореше той, обръщаше се и поглеждаше назад, гдето между каруцата и кабриолета се мяркаше червеният шал на Нона.
	Кметът успокояваше Йовя, който се застъпваше зарад брат си, зарад Гърдя:
	— Йове, ти барем си умен. Нищо няма да му направят. По-добре — ще изтрезнее.
	Около Галчева селяните все се трупаха и викаха:
	— Нивата е наша. Ний ще я орем!
	— И да работим ли не ни давате?
	— Сега е време за оран. Трябва да орем…
	— Кой не ви дава да орете? — каза Галчев. — Можете да орете, когато си искате. Да орат един, двама, трима… Но да се събират тълпи край границата и да стават скандали, туй не мога да позволя. Всички ще си отидете! Тръгвайте! — Той се обърна към Манолакя, който стоеше още с Нона и с Малина до каруцата.
	— И вие, господине. Идете си и вие, идете си веднага!
	Галчев не можеше да не види Нона и да не я познае, но я погледна като чужда и не я поздрави. Нона го следеше с черни, светнали очи и на устните й беше се спряла едва уловима усмивка. Без да каже нещо, като покашлюваше, колкото да скрие вълнението си, Манолаки се качи на каруцата. До него тоя път се качи Нона, застана за миг права, поприбра шала си, погледна към селяните и седна. Големите черни коне се разиграха и тръгнаха. Каруцата се насочи право към чифлика. Малко след това с кабриолета си замина и Тошо.
	Като си отиде Манолаки и като не го виждаха повече, селяните се успокоиха, отстъпиха на увещанията на Галчева и се съгласиха да си отидат. На групи, като все още се разправяха, те излязоха от нивата и кой с каруца, кой на кон или пеш с плуговете — кой както беше дошел — тръгнаха си към село. На единия край на нивата, с двама войника, остана само Галчев.
	— Е, Йове, защо дойде туй момче, офицерчето де, какво му влиза в работата? Само дето ни попречи — говореше дядо Пею на Йовя, с когото бяха се случили в една каруца. Той помълча, с навъсени, разбъркани вежди, след туй продължи: — Една година, да ти кажа ли, бях ходил в Енидже, връщах се и минах край чифлика. Додох до кладенеца, дето е върбата, и гледам, спряла каруца — хубава каруца и едни коне! И от каруцата слазя Антица. Трябва да е било празник, пременена беше, също като момичето сега — с ален шал, с такваз рокля, й приказваше с едного, чирак ли беше, не знам — каже нещо, той и отвърне, а тя се хванала за хълбоците и се смее. Все се смее, и каква беше такава, черноока, хубава, също като туй момиче. Бе, Йове, аз защо ти казвам, като изскокна момичето и Гърдю пусна сопата — аз разбрах. Привидя му се ей, че е Антица. Също като нея беше! Пък какво, Йове, не е лъжа, Гърдю имаше едно време закачка с Антица.
	— Неговата закачка не беше, когато Антица се ожени за Манолакя, а по-рано. Пък и той не беше крив.
	— Право е, тъй беше. А бе Антица, бог да я прости нея, Антица беше добра. — Той се обърна назад, погледна към нивата и каза: — Отива си поручика. Младо момче. И да ти кажа ли, Йове, чуй ме — то не е криво момчето. Те, малките, правят каквото им заповядат големите… туй е то!


	XV

	Като се върна от нивата, Манолаки се качи на чардака и си седна на мястото, както винаги. Наистина, тая вечер той на два-три пъти пълни шишенцето с ракия, цигарата му не угасна и светеше като въглен в тъмнината, но не каза нищо, не се оплака. Той беше корав човек и колкото повече страдаше, толкоз по-затворен ставаше в себе си и ако се решеше да сподели нещо с някого, правеше го по-скоро пред чужди хора, отколкото пред свои. И сега, както си седеше на чардака, той подвикваше на Тоша и на чираците, нареждаше какво има да се върши на другия ден, но за туй, което беше станало преди малко, не обели зъб. Само вечерта, след като се нахраниха и след като беше мълчал и мислил през всичкото време, той стана от софрата, тръгна да излезе, но се спря и каза:
	— Добре че доде поручика. А то, ако беше останало на Алекся и на джандарите, кой знай какво щеше да стане. Ти, Тошо, да идеш утре на границата. Покани поручика да доде у дома. Колкото офицери са стояли тука, все са дохождали у нас. Нека дойде и той… Ще се запознаем, ще си поприказваме…
	На другия ден Тошо впрегна каруцата и отиде в Сеново. Галчев обеща да доде, но не определи кога и затуй в чифлика взеха да го очакват всеки час. Първия и втория ден той не доде. На третия ден го чакаха за обед и бяха се приготвили, но той пак не доде. Късно следобед, след като беше излизала много пъти на чардака, Нона излезе още веднъж и погледна. Нищо не се виждаше, ни човек, ни каруца. Въздухът трепереше от маранята, далеч по някой прашен път се завъртяваше и затанцуваше вихрушка. И пак тишина и жега. Нона се прибра и мислеше вече да си полегне, но след малко чу, че лаят кучетата, излезе и видя Галчева. Той беше на кон и стоеше вън до портата. До него, също на кон, беше и ординарецът му. Нона извика и тичешката се спусна надолу по стълбите. Докато да стигне до него, Галчев беше слязъл от коня.
	— Защо толкоз закъсняхте? Откога ви чакаме! — говореше тя, като в същото време се обръщаше да пъди кучетата. — Помислихме, че няма да дойдете. Тати все пита за вас.
	— Тук ли е баща ви? — попита Галчев. — Да не би да почива?
	— Не, той стана вече. Чакайте, аз ще му кажа. — Тя изпревари Галчева, остави го на пруста и още от вратата извика:
	— Тате, г-н Галчев доде!
	Навярно Манолаки не чу или не разбра, защото Нона влезе вътре и, както беше се спрял до вратата, Галчев чу гласа на стареца:
	— Кой? Кой бил дошъл?
	— Офицера, тате, офицера от Сеново — каза нисичко Нона, по Галчев пак можа да я чуе. Тя говореше бързо и, както изглеждаше, беше развълнувана.
	Тя излезе пак, все тъй засмяна, със светнали от радост очи, и покани Галчева. Влязоха най-напред в една стая, която приличаше да е нещо като хает, после през един малък и тъмен коридор минаха в друга, светла и хубаво наредена стая. Близо до прозореца, седнал на миндеря, а на земята, по турски, с табакерата и с наполовина изпито кафе пред себе си, седеше Манолаки. Той не стана, не можа да се усмихне, а поклати глава, направи турско темане и простря, както редеше, ръка на Галчева.
	— Елате, елате, г-н поручик. Добре сте сторили, че сте дошле. Минете, седнете, седнете на миндеря. Ний ви чакахме и вчера, и днес, туй казвах на Нона, какво стана поручика, защо не доде?
	— Случи ми се една работа — каза Галчев. — Ще ви моля да ме извините, че се забавих.
	Манолаки махна с ръка, като че искаше да каже, че това няма значение. Като всички усамотени хора, които след като са мълчали дълго време, им пада случай да се наизприкажат, Манолаки се отпусна и, след като разправи най-напред за свадата си със сеновчани, увлече се и заговори за миналото, за коне, за добитък, за добри и лоши години.
	Доде Санка, поздрави Галчева и седна на миндеря до Нона. Манолаки все приказваше, те не можеха да го прекъснат. Сам Галчев едвам успяваше да се обади с някоя дума. Очите на Нона често се спираха на него и веселият й, малко насмешлив поглед като че се извиняваше зарад бъбривостта на стареца. След малко Нона и Санка излязоха.
	Нямаше що, трябваше да се почака, докато Манолаки се наприказва и тогава да доде ред и на други. Нона знаеше това, но не можеше пък и да се стърпи на едно място, остави Санка да прави кафето, а тя се затича навън да походи из чифлика. Тя сама не предполагаше, че толкова много ще се зарадва на дохождането на Галчева. Спомни си как беше го видяла на нивата между селяните. Не беше това стеснително и срамежливо момче, което се червеше и объркваше пред нея. Друг й се видя тогаз, младостта му не се забелязваше, спокоен и смел беше, просто, естествено, без сам да го изтъква „Таквиз са били навярно хилядите ония младежи, които умряха на бойните полета“ — помисли си трогната Нона. И как мръщеше веждите си той, и колко спокоен стоеше срещу разядосаните селяни, които викаха и махаха с ръце срещу него. „Човекът мисли, че върши важна работа и това си е“ — помисли си Нона. А хубаво беше да се гледа тогаз на него. Като се върна към къщи. Нона изкачи на един дъх стълбите, както правеше винаги, зачука бързо-бързо с токовете си по пруста и на самата врата срещна Санка с табла и кафета в ръце…
	— Санке! — учуди се Нона. — Че какво си правила досега?
	— Туй е второ кафе — усмихна се Санка.
	Като се върна Санка, Нона я взе близко до прозореца, пришепна й нещо, после, прегърнати двете и усмихнати — както се вижда, бяха намислили нещо — минаха в стаята, гдето беше гостенинът. Манолаки наистина все приказваше, почти загубен в тютюневия дим. След като беше се отклонявал и говорил за хиляди други неща, той пак беше се повърнал на разправията си със сеновчани.
	— Таквиз хора имаме ний, г-н поручик — говореше той, като поклащаше глава. — Много хубаво направих те, че додохте тогаз. А то кмета, кой му вярва и нему, и той е такваз една въртележка, обръща се, накъдето подуха вятъра. Добре, че додохте. — Манолаки позамълча, въздъхна и добави: — Те взеха земята ни, остави туй, ами и нас ще избият.
	— Аз не зная в какво се състои работата — каза Галчев. — Не искам и да се меся. Мене длъжността ми е да запазя реда край границата.
	— Е, тъй, тъй. Право е.
	— Ах, колко се уплаших! — каза Нона и, както имаше обичай, туй, което разказваше, го изобразяваше и на лицето си. — Видяхте ли го онзи, черния, как беше дигнал едно дърво и отиваше право върху тати? Ах, как се уплаших! Че страшен човек… — каза тя, като от уплаха и учудване се улови с ръка за лицето.
	— Кой, Гърдю ли? — каза Галчев. — Той Гърдю се казва, мисля.
	Манолаки смръщи вежди и махна с ръка.
	— Всички са таквиз те, всички са едно! Колко добро са видели от мене, колко им съм помагал! Давал съм и храна, и добитък, и пари. Записите им още стоят у мене. Ама да ви кажа ли, г-н поручик, тогаз и хората бяха по-други, сега на нищо не мяза.
	— Ноне — каза Санка, като погледна Нона недоволно и с укор (те тъй бяха се наговорили с Нона и Санка добре играеше ролята си), — защо си поканила тук гостенина? Да идем оттатък, там е по-широко и по-хладно. Тате, нали ще додеш и ти?
	— Идете, идете вий — съгласи се Манолаки, — аз ще постоя тука.
	Манолаки се досети, че те искат да се отделят, за да могат да си поприказват, и затуй не искаше да им пречи.
	— Ела и ти, тате! — настоя пак Санка.
	— Може да дода. Идете вий, идете.
	— Заповядайте! Елате с нас! — покани Нона Галчева и стана.
	Стаята, в която минаха, беше от другата страна на чардака. Тя беше продълговата и голяма, изглеждаше, че са били две стаи, преправени отпосле на една. В дъното, гдето беше по-тъмно, се виждаше чисто бяло легло, два шарени брашовски сандъци край стената, а по къмто средата на стаята — тоалетна маса с овално огледало. Стаята беше с бяло турско кюмбе. Най-светлата и най-хубавата й част беше откъм прозорците. Там имаше миндер с пъстри черги, а големият бряст засенчваше стаята и я пълнеше с приятна хладина.
	— Таз стая ни е гостната — каза Нона, — но сега аз съм се разположила тука. Нали е хубава? Следобед тук винаги е сянка.
	Пред отворените прозорци висяха зелени вейки, сякаш не идеха от бряста, който и не се виждаше, а се спущаха отгоре, откъм покрива. Под стряхата гукаха гълъби и от време на време се чуваше плясъкът на крилата им.
	— А вие как попаднахте там, на нивата? — каза Галчев, като сядаше на миндеря. — И защо бяхте се облекли тъй? С тоя червен шал?
	— Че вий видяхте ли ме? — засмя се Нона.
	— Как да не ви видях! Видях ви.
	— А не ме и погледнахте. Много бяхте важен — засмя се Нона, като гледаше Галчева със светнали очи. — Защо се бях облякла тъй ли? Не знам. Вий нали бяхте ме видели веднъж с тия дрехи, при кладенеца? Тогаз бях ги облякла за пръв път. А когато стана оная разправия, него ден аз щях да ходя в Сеново и не знам как ми хрумна да се облека пак тъй. — Нона взе една книга от масата и започна да си играе с нея, като я обръщаше ту от едната, ту от другата страна. Тя си спомни нещо и се усмихна. — Който ме види с тия дрехи, чуди се и се мае — каза тя. — Вий знаете ли онзи, Гърдю, как се обърка, като ме видя? А беше замахнал с тоягата срещу тати и, боже! — какво щеше да стане, ако беше го ударил!… А като ме видя, смая се и пусна сопата. Ти — каза — коя си?
	На Нона като че се искаше да каже още нещо и погледна Санка.
	— Стига, Ноне, стига за тоз човек! Плашиш ме — каза Санка. — Аз, като се уплаша от нещо, сънувам го — призна си тя чистосърдечно, като погледна Галчева и се усмихна.
	Галчев разбра, че трябва да се промени разговорът, поогледа стаята и спря погледа си върху книгите на масата пред Нона.
	— Имате много книги, госпожице — каза той.
	— Имам, но не ги чета. Някои не са и разрязани. Знаете ли, че откато съм си дошла, един ред не съм прочела. Ей тъй — ходя, скитам, забравих дори, че съм била в Швейцария. Докато сляза на гарата, докато дода дотука, все помнех нещо, а после — нищо! Забравих, че съм годена.
	— Ноне, какво приказваш? — забеляза й Санка.
	— Право ви казвам! — смееше се Нона. — Ако доде онзи евреин тука, ще му кажа: ти, господине, кой си? Какво търсиш тука? Така ще му кажа.
	— Хубаво, хубаво, Ноне — рече да я посъди Санка, а тя взе да се смее. — Нона се шегува — каза Санка. — Тя си обича годеника.
	— Аз знам това — каза Галчев. — Аз знам, че госпожицата му пише всеки ден.
	— Да, пиша му! И го обичам! — пламна неочаквано Нона, като погледна и Санка, и Галчева. Но след туй тя се засмя пак и продължи: — Но — за какво приказвахме? Да, за книгите. Как мога да чета, когато не се запирам на едно място. На мене ми дай да ходя да скитам. И какво да правя пък, туй ми е в кръвта, такава бях и като малка. Колко пъти, знайте ли, съм минавала границата, без да усетя. Туй, войници и разни офицерчета, не исках да ги зная, минавах без паспорт.
	— Навярно двата поста тук, до чифлика, ги е нямало тогава — каза Галчев, като се смееше.
	— Не помня. Пък и кой ще ме види? Тогаз имаше такава трева, че достигаше до над главата ми. Наистина — каза тя със замислени и светнали очи — каква трева имаше тогава! И като се наведеш, какво няма да видиш из нея. Цял свят, цяло население! Най-напред — някоя голяма въсеница…
	— Жълта, на черни капчици — подсказа Галчев.
	— Да. И скакалци, скакалци. Едни зелени и слаби, като че са лежали болни, други мънички, скокливи, кафяви отгоре…
	— А червени под крилата.
	— Да, вие сте ги виждали. Като че палтенцата им са подплатени с червено сукно. Оставете туй, ами като се покаже някоя дупка в земята със засъхнала слуз? — Нона направи уплашени очи. — Колко ме е било страх да не изскочи някоя змия!
	— Ний от тез дупки сме вадили паяци с топки от восък — каза Галчев.
	— Да, знам. Ами как ви се виждат нашите места? Онези, които дохождат тук за пръв път, не им харесва. Вижда им се голо, пусто…
	Галчев не скри, че отначало не се е чувствувал добре, но сега е много доволен. Той разказа как прекарва на границата, где ходи, с кого се среща. Нона едва го дочакваше да свърши и започваше сама да говори. Говореше много, смееше се. Галчев забелязваше тая необикновена и възбудена веселост у нея, мислеше си, че е зарад него, и се радваше. Сега той се държеше свободно и просто. Времето минаваше неусетно. Колко пъти Галчев поглеждаше предпазливо часовника на ръката си, обещаваше си, че след пет, след десет минути ще стане и ще си ходи, а като погледнеше часовника пак, виждаше, че стрелката му беше избягала с половин час напред от времето, което беше си определил.
	По едно време вън задрънка каруца и спря пред къщата. Санка скочи.
	— Ух, аз забравих, че Тошо ще отива в града — каза тя. — Ще заведе и Енка. Стойте вий, аз ще ида да видя.
	Но като поприказваха още малко, Галчев погледна часовника си за последен път и стана.
	— Време е да си ходя! — каза той.
	— Защо бързате? Стойте още — настояваше Нона. — Обещайте поне, че ще дохождате по-често.
	— Вашият чифлик е в моя участък — и да не искам, трябва да минавам оттука — каза Галчев.
	Манолаки беше излязъл на чардака. Галчев си взе сбогом с него и наедно с Нона слязоха долу. В каруцата, попременен с нови панталони, зарадван, стоеше Енко…
	— Ще го водим в града — каза Тошо. — Ученик е, ще трябва да ходи вече на училище.
	Нона дръпна Енка към себе си и взе да го целува, като че щеше да го задуши.
	— Стига ма! — разсърди се Енко, като изтриваше с ръка страните си.
	— И да се учиш добре, проклетнико! — извика му Нона.
	Галчев си взе сбогом с всички. Нона тръгна с него да го изпрати донякъде. Заобиколиха пред чифлика, минаха покрай овчите саи и покрай кладенците, оставиха зад себе си каменната ограда и чифлика и тръгнаха през поляната по един коларски път. Галчев беше изпратил войника с конете напред.
	— Аз много се привързвам към някои неща — каза Нона — и мъчно ми е, кога се разделям с тях. Ето Енко. Как не ме ядосваше тоз проклетник, но сега, като си отива, мило ми е за него. — Тя се обърна назад: от сивата ограда на чифлика и от саплъците бяха пропълзели дълги черни сенки. — И с чифлика е същото — каза тя. — Както съм свикнала с него, струва ми се, че другаде не бих могла да живея. И да ви кажа ли, кога дода тук, в чифлика, аз ставам друга. Друга съм в Швейцария, друга съм и в града, вред другаде, а друга тук. Странни неща ми дохаждат на ума. Например, снощи, минавам покрай една сая, тъмно беше, кравите си на лягали, преживят. А една беше по-близо до мене, престана да дъвчи и ме погледна — големи, черни, светли очи… умни. Гледа ме и, знайте ли, като че проговори „Здравей, Ноне, как си?“ — нещо подобно като че каза. Изпухтя и взе да си дъвчи. И тъй беше тихо и спокойно, стори ми се, че тъй е било и тъй ще бъде… без начало и без край… Не, не, аз не мога да го изкажа, не умея, няма да ме разберете… Но беше нещо особено…
	Галчев я слушаше усмихнат.
	— А друг път — продължи Нона, — додохме си от града, щом спря каруцата, и аз погледнах ей нататък е! — Тя посочи на изток. — И видях три-четири звезди, те все там си стоят. И ми стана леко, радостно. Ето, тез звезди са наши, помислих си — ний сме у дома си. Я да оставим тез работи! — засмя се тя. — Кой знай какво ще си помислите за мене. Помните ли, когато ми показахте как засяда слънцето? Аз помислих, че сте поет. Но и аз зная наизуст много стихотворения — бързо добави тя, като да се извини. — Колко съм ги декламирала! Зная „Муза“ от Некрасов. Много е дълго, но аз не бъркам нийде. Искате ли да ви го издекламирам?
	— Ако обичате — каза Галчев и се спря.
	Нона започна да декламира. Отначало Галчев слушаше думите, но после следеше само Нона, гледаше как се мени лицето й, как горят очите й.
	— Видяхте ли? — каза Нона, като свърши. — Не сбърках нийде. А трае деветнайсет минути.
	— Не може да бъде! — учуди се Галчев и се засмя. Но той погледна към войника, който беше отишел доста надалеч и сега не стоеше прав, а беше седнал и държеше конете. Галчев погледна и към чифлика: сенките от саплъците бяха се проточили през поляната и стигаха почти до тях.
	Нона тръгна напред, направи няколко крачки заднишком, като гледаше Галчева и се усмихваше, след туй се обърна пак и запя нещо.
	— Както виждам, вие и пеете хубаво — каза Галчев.
	— Моите песни са селски — каза Нона. — Аз от мама съм ги учила.
	Тя ставаше все по-весела. И като питаше Галчева: „А таз знайте ли? А таз чували ли сте?“ — тя изпя много песни.
	Няколко пъти те стигаха до войника и се връщаха назад, като все се изпращаха един друг. Галчев гледаше Нона, понякога не внимаваше какво говори, а си мислеше за друго. Той се чувствуваше щастлив и доволен. Струваше му се, че също тъй са се разхождали и разговаряли с Нона и други път. Или се замечтаваше за миг и се виждаше във въображението си не като офицер, а като чифликчия, облечен в широки груби дрехи и с бяла жетварска шапка, като Тоша.
	— Как ви е собственото име? — попита го Нона.
	— Владимир.
	— А съкратено име имате ли? Как ви казват у вас?
	— Майка ми и сестра ми ми казват Мирю — каза Галчев.
	— А, вие имате сестра? Сега свършва? И хубава ли е?
	— Не знам. За мен и за майка ми е хубава.
	— Та Мирю ви казват? Мирю! — повтори тя и взе да се смее. — Не е лошо. Слушайте, г-н Мирю! Днес какво имаме, понеделник ли? В сряда аз ще дода в Сеново за пощата. Вий ще додете ли?
	— Да, ще дода непременно.
	— Внимавайте добре да бъдете точен, защото ще има наказание. Какво се белее там? — каза тя, като се загледа към поляната. — Дали не е гъби? Чакайте, аз ще видя.
	Тя се спусна тичешката — за нея не беше мъчно да бяга, когато поиска и колкото и бързо да е. Доста далеч, сред поляната наистина се белееха бели топки. Като стигна там, Нона се наведе и взе да ги бере, но веднага ги хвърляше на земята.
	— Не било гъби, праханки! Праханки! — извика високо тя и хвърли една към Галчева, но той беше далеч и не го достигна.
	Изведнъж Нона вдигна едната си ръка и я размаха.
	— Довиждане! Аз си отивам!
	И докато Галчев мислеше, че се шегува и ще се върне, тя бързаше, като си вървеше, леко, плавно, отдалечаваше се все повече и само сегиз-тогиз поглеждаше през рамото си назад и макар да беше далеч, личеше, че се смее.
	„Ето каква е!“ — помисли си Галчев.
	Той отиде при войника и се качи на коня си. Когато се обърна пак, бялата рокля на Нона се мярна за малко и се изгуби зад оградата на чифлика. Галчев пришпори коня. Той беше весел, усмихваше се. Нещо топло и сладко се надигаше в душата му. И като си спомни една гарнизонна песен, която млади офицери като него бяха съчинили за дъщерята на дружинния си командир, той си запя:

	Обикнах щерка майорска
	аз, беден подпоручик!…

	Той се обърна още веднъж. Чифликът не се виждаше. Отвъд равния потъмнял гръб на баиря, сред светлото жълто небе се чернееше само върхът на бряста.


	XVI

	Закрепи се хубаво време и сеновчани плъзнаха по работа. В кръчмата на Филипа не се застояваше никой. Ако някой влезеше, купуваше си набързо нещо и бягаше пак на работата си. Само Гърдю беше се свил в един ъгъл и мълчеше. Филип прелистваше тефтеря си и от време на време запитваше момчето за нещо. В кръчмата беше поприметено и чисто. Шишетата на тезгяха лъщяха. Въглищата на огнището бяха се разгорели, наполовина червени и наполовина черни, и както беше тихо, чуваше се как водата завира и шушне изтънко и проточено, като че пее. Вън мегданът не можеше да се погледне — тъй ослепително светеше слънцето върху праха, бял като вар. Тая светлина, посмекчена от сянката, нахлуваше и в кръчмата през разтворената нашироко врата. Полъхваше топлина, като от пещ. Другата по-малка врата, откъм градината, също беше отворена. Виждаха се един-два салкъма, утихнали и припечени на слънце, с оредели и повехнали листа. Един жълт котарак беше седнал на прага и се лижеше с езика си.
	През мегдана мина една сака`, впрегната с магаре, а след нея — двама гранични войници, с бели ризи и с гъсти черни върви върху навоите си. След малко издрънча каруца и спря. Трима-четирма селяни имаше в нея, с прани ризи, с нови червени елеци, но всички небръснати — те отиваха в града и първата им работа, щом стигнат там, щеше да бъде да оставят брадите си в някоя бръснарница. Един от селяните слезе, купи си цигари и докато вадеше пари от кесията си, поглеждаше към Гърдя и се подсмиваше: види се, чудно му беше, че го вижда трезвен. Гърдю срещна погледа му, разбра какво мисли, в очите му светна нещо, но тозчас погледът му се отпусне пак, изпълнен с мъка и примирение.
	През последните няколко дни той беше пил много. Тая сутрин, когато бързаше да се измъкне незабелязано от къщи, братовца му Евтимия, жената на Йовя, го настигна до вратника и, като завързваше ръченика на главата си и после отпусна и двете си ръце, каза му:
	— Бати Гърдю, ще ти кажа нещо, само да не ми се сърдиш, аз за твое добро го казвам. Защо е туй стоене по кръчмите от тебе, защо си даваш парите да поиш хората? Не си бил господя с камъни — и за тебе ще се намери жена да те вземе. Я ме послушай! Вземи да се задомиш и ти като хората, че да се орахатиш.
	Гърдю разбираше, че Евтимия е права. Лошото беше там, че той не можеше да се отърве от тая мъка, която го държеше и когато е пиян, и когато не е. Вечер ще се приберат всички ония, с които беше пил, а той ще тръгне да скита из селото, тук ще се скара с караула, там ще навлезе в чужди двор, ще разлае кучетата и ще разбуди стопанина. Или ще вземе очите си и посред нощ ще забие към Исьоренския чифлик. Манолаки беше се оплакал вече на кмета, че Гърдю, не с добра мисъл, се скита нощно време около чифлика.
	Една сутрин, след като беше ходил цяла нощ, срещна на разсъмване Тоша, излезе пред каруцата му и спря конете му, като разбойник. Тошо се уплаши, но той побърза да му каже, че нищо лошо няма да му направи.
	— Бе, бай Тошо! — примоли му се той. — Сега било каквото било, защо не ме приберете в чифлика, ще ви работя за хляба само. Какво да правя? Туй съм научен, тук ме тегли, на друго място не ми се стои.
	И от туй нищо не излезе. Тошо — Гърдю добре беше забелязал, че Тошо го правеше само от страх — му каза, че да остане на него, би го прибрал, но старият няма да се съгласи. Да се съгласи Манолаки да го прибере в чифлика — може ли някой да повярва такова нещо? Една нощ толкоз много му докривя, че реши да се махне, да забегне, както по-рано, премина границата, но след като беше вървял час и повече навътре в Румъния, раздума се и се върна. Тъмно беше, пък и той знаеше да се промъква като вълк, та никой не можа да го усети, нито румънските, нито българските войници.
	В кръчмата влезе Алекси, спря се още на вратата, позагледа Гърдя и му каза:
	— Бай Гърдьо, какво правиш? — Както беше се замислил, Гърдю се стресна, доде на себе си и се усмихна. — Какво си подранил? Какво мислиш?
	Гърдю само кимна с глава, а Алекси отиде навътре в кръчмата, пришепна нещо на Филипа, после се върна и се спря пред календаря, залепен на стената. Той постоя тъй, па току се обърна отведнъж към Гърдя:
	— Слушай, бай Гърдьо, какво ще ти кажа. Не ти го казвам като кмет, а като приятел ти го казвам. Ти толкоз години не беше тука, сега доде си, видя се с приятели. Е, хора сме, човек ще се почерпи с тоз, с онзи, то още нищо не е. Ама стига, стига толкоз. Вземи сега, че се залови за някаква работа. Все тъй не може.
	— Ща, ща, Алексе — кротко и някак срамежливо се обади Гърдю. — Ний с Динка се наговорихме да вадим камъни заедно. — Гърдю се усмихна и кимна към едното си рамо. — Нали виждаш, сила дал господ, за таз работа ме бива мене, само че…
	— Какво?
	— Алияти трябват, Алексе. Трябва лост, търнокоп, ками. И барут трябва. Чакам да иде Йови в града, ще се кача и аз в каруцата, та да си купя едно-друго. А то, че ще се работи, ще се работи.
	— Хубаво, много хубаво — каза Алекси. — Купи си каквото ти трябва, па се залови на работа и си живей като всички хора. Тъй трябва. И гледай по-скоро да го направиш, не го бави.
	Гърдю пак се замисли и не забеляза кога Алекси излезе. Изведнъж навън, сред слънцето и дълбоката есенна тишина, се чу да свири флейта — флау, както му казваха селяните. Как свиреше дяволът! Не беше селска песен, гражданска беше, и весела, и тъжна. Млъкна за малко, после пак се изви и разля нашироко. Очите на Гърдя позаиграха и светнаха: той позна, че тоя, който свиреше с тая флейта, е Великин. Великин беше скитник и просяк, казваше, че бил инвалид от войната, носеше на гърдите си медал, но що за човек беше всъщност, никой не знаеше. Той обикаляше из околните села, губеше се с месеци и току-виж, че дошел пак, все същият, с флейтата и с медала си.
	Флейтата навън беше замлъкнала и дълго време нищо не се чуваше. Но ето че затракаха патерици и на вратата се показа Великин. Той беше куц, единият му крак, сакат и сгънат в коляното, беше сложен върху тежка патерица, с още една, по-тънка патерица се подпираше и от другата си страна. А не беше човек, за когото може да се каже, че страда: лицето му беше червено, лъснато, брадата му, която захващаше рядка-рядка още от ушите му, долу на върха се изостряше като на козел.
	— Добър ви ден, хора християни! — каза той и широкото му лице се усмихна. — Какво правите, какво струвате? Филипе, ти пак сметки ли правиш? Ще съсипеш хората с тез сметки ей, стига. Бай Гърдьо, както те виждам, ти плачеш за другарче. Ей ме, ида.
	Като тракаше с двете си патерици, той дойде и седна до Гърдя.
	— Какво временце даде дядо господ! — все тъй бързо и весело заговори той. — Таман за работа. То влагата е май малко, и дъждец трябва, ама нищо. Може да се оре. Може и да се сее, ако искаш. Нека си падне семето в пръстта, то нито гние, нито се разваля, като навали дъжд, пак ще си поникне. Нека работят хората, нека. Да се роди хляб, че да има и за богати, и за сиромаси като нас.
	Докато говореше, той беше извадил флейтата си и я настаняваше. Най-после, като прекара пръсти върху дупките и като понаведе глава на една страна, той засвири. Разля се същата сладостно-тъжна мелодия, която беше свирил преди малко навън. Но той скоро спря, сложи флейтата на коляното си и каза:
	— Е, ний тъй ли ще стоим? Мене ми пресъхна гърлото. Филипе, че дай ни да се почерпим нещо с бай Гърдя. Донес ни едно шишенце от скоросмъртната.
	Филип погледна не Великина, а Гърдя.
	— Дай ни, дай — каза Гърдю и едвам-едвам се поусмихна.
	Като донесе момчето ракията, Великин пое чашата си и бързо, като скоропоговорка, занарежда:
	— На здраве и на хаир, да се ражда на камък и на баир, каквото мислим, таквоз да стиснем, вино да те гони, болест да те не гони! Наздраве, дружина, с Никифорова кратуна!
	Гърдю го слушаше, усмихнат, дочака го, докато изпие чашата си, след туй изпи и своята. Сега Великин плю на пръстите си, позаглади флейтата си и засвири, както трябва. Докато беше трезвен, Гърдю беше кротък, само слушаше и мълчеше — най-много, ще се поусмихне, и то някак срамежливо и гузно. Но по-късно, когато чашките и шишенцата станаха повече, Гърдю се разпали, раздвижи се и бутна моканския си калпак назад към темето си. По едно време той хвана Великин за ръката.
	— Не ща таз. Жална ми свири!
	Великин започваше да свири „жална“, а Гърдю, облегнат на стената, отпуснат и замислен, гледаше пред себе си, а очите му лъщяха. Напоследък едно нещо не излизаше от ума му: онова чернооко момиче с червения шал, което беше изскочило насреща му, когато беше замахнал да удари Манолакя. Гърдю знаеше, че това момиче беше дъщеря на Манолакя и, както бяха казали още там, на нивата, облякло се било в дрехите на Антица. Поискало да се облече като селянка — облякло се, в туй нищо чудно нямаше. Но Гърдю си мислеше тъй, само когато беше трезвен. Сега ракията вече замъгляваше ума му, и мъчно му беше и весело, свирнята на Великин го потапяше в някакво сладко блаженство. Той забравяше какво се беше случило на нивата, не държеше сметка за изминалите години, не търсеше кое е лъжа, кое истина: за него беше ясно като бял ден, че там, на нивата, пред него беше се явила сама Антица. И тя е с червен шал, тънка в кръста, широка в раменете и гърдите, с бяло лице и черни очи. Тя, Антица, го гледа, тя се усмихва. Кога е било? Вчера ли? Преди двадесет години ли? Гърдю не искаше да знае. И като че не беше в тая изгоряла нива, за която се караха, а в зелено широко поле, цвилят коне, дрънкат тежки железни хлопки…
	Широките му гърди се подигат, както гледа занесен, той размахва юмрук, иска да удари масата, но не я удря, а само слага ръката си и изпъшква.
	— Свири, свири, братче!… — говори той на Великина. — Тъй, тъй… ех! Хилюпе! — обръща се той към тезгяха с намръщено, свирепо лице: — Какво, ти моите пари не ги ли аресваш? Донес ни ракия! По-скоро, чуваш ли? — А с друг глас, кротък и развълнуван, той подканя Великина: — Свири ти, братче, свири…
	След като беше излязъл от кръчмата, Алекси ходи в общината, върна се вкъщи, обядва, спа следобед. Към четири часа, когато намина пак към Филипа, той завари там Гърдя и Великина — пияни и двамата. Великин тъкмо благославяше.
	— Боже, наспори, вси душмани разпори, сал един остави, него свинар направи, и той като дбрукни, да пукни!
	Застанал на вратата, Алекси гледаше Гърдя.
	— Какво приказвахме, какво излезе! — каза той.
	Гърдю, както беше се опрял с лакътя си на масата, обърнат към Великина, погледна кмета, както би погледнал просяк, обърна очи пак към Великина и каза:
	— Свири, куче, свири! Тя, твойта свирка, на дявола от задния крак е направена. Разплака ме ти хей, разплака ме мене. Карай!
	— Е, пък ти не ми даваш да си поема дъх. Ами остави ме да си почина малко. Чакай да ВИДИМ какво прави кмета. Добър ден, г-н кмете!
	— Как не ви е срам бе! — избухна Алекси. — Мале и голямо плъзнало по работа, а вий… Слушай, на тебе казвам, Гърдьо: или ще влезеш в пътя, или аз ще те вкарам в него! Какво е туй? Да се скиташ нощно време, да влизаш в чуждите дворове и да плашиш децата на хората. Де се намираш ти? Да знаеш, че още веднъж ако те хвана, ще те арестувам и ще те пратя в града!
	Гърдю, все тъй обърнат към Великина, помълча, после погледна кмета, усмихна се дори тъй, че зъбите му лъснаха като на вълк. И пак каза на Великина:
	— Свири! Свири или ще счупя тоз кози крак!
	— Какво ще свири, няма да свири! — разсърди се Алекси. — Да станете и да си вървите. Хайде вървете си!
	Сега вече Гърдю обърна широките си гърди към кмета, опря се с две ръце на масата, веждите му паднаха връз очите.
	— Кмете! Що ми се пречкаш, кмете! — започна той, но тозчас надигна гласа си и завика: — Ей! Аз турям тоз калпак на главата си, не ти! Какво се заядаш с мене? Воля ми е — пия, тебе ли ще питам? Остави ме, ти казвам, ще се опариш! — Той се обърна пак към Великина: — Свири ти, какво гледаш…
	Великин се заприготвя да свири, но като видя, че кметът отива към вратата, спря се и почака.
	— Добре, ще видим — каза Алекси и излезе.
	Великин засвири пак.


	XVII

	В градината пред пощенската станция, на сянка под салкъмите, беше седнал Милчевски и четеше вестници. Като бършеше запотеното си охранено лице с голяма червена кърпа, Алекси отиде и седна при него.
	— Какво има? Такова туй… на кого се караш! — каза Милчевски и хвърли вестника на масата. — Нищо няма във вестниците. Такова туй, все старото…
	— Нищо ли няма? На барут отгоре живеем ний, на барут. Утре всичко може да стане ей тъй е. — Кметът беше още разсърден. Милчевски го гледаше, без да разбере за какво говори. — Ти знаеш ли какво е в село? Знаеш ли какво се готви? Ако знаеше, нямаше да казваш, че нищо нямало.
	— Ами защо… Такова туй… доложи!
	Кметът махна с ръка.
	— Как си чел ти вестниците и как си ги разбрал? Няма нищо ли? — Колко работи има! И аз ги четох. Тя каквато ни е залюляла, не знам. Ще стане нещо, ама де да видим. В едно село отишли стражари да арестуват някого, осъден бил, присъда имал. Скача селото, кой с брадва, кой с дърво — не го дават. В друго село, край морето, пък открили склад с оръжие. На друго място пък…
	Кметът замълча, защото Милчевски беше се загледал към кръчмата, усмихваше се и дори се надигаше да стане. Алекси погледна, накъдето гледаше Милчевски: по пруста на хотела към тях идеше Нона. Тя беше с къса синя дрешка, с бяла рокля, без шапка; тъмнокестенявата й коса падаше на къдрици около мургавото й лице, усмихваше се.
	— Добър ден, добър ден! — поздрави тя още отдалеч, като снемаше едната си ръкавица. — Г-н Милчевски, искам писма! Добър ден, г-н кмете. Как, няма ли нещо за мене? Не може да бъде!
	— Аз ви ги пратих, г-це, колкото имаше. Такова туй… други няма. Вий защо не додохте?
	— Хубава работа, още пък ме питате защо не съм дохождала — каза Нона, като седна. — Не знаете ли какво стана към нас? Революция имаше, нека ви разкаже бае Алекси. Аз и днес нямаше да дода, тате не ме пущаше. Не ходи, казва, онез може да ти направят нещо.
	— Нищо няма — каза важно Алекси. — Положението е спокойно. То се свърши вече, всеки си гледа работата.
	— А онзи, Гърдю?
	— Остави го него. Пияница. Ей сега пак му се карах.
	— Аз го видях — каза Нона. — Добре, че не ме забеляза. Да не ми вземе кабриолета — засмя се тя, — страх ме е. А вий какво правите? Де е Галчев?
	Милчевски взе да се смее. Нона учудено го погледна.
	— Галчев има гости. Такова туй… две дами.
	— Дами? Какви дами?
	— Две госпожици от града. Таз сутрин додоха, отидоха на поста. Е, какво ще му правиш, млад човек. Такова туй… има си приятелки.
	— Какво има във вестниците? — каза Нона. — Я дайте да видя!
	Тя взе един вестник, разгъна го и скри лицето си зад него. Никога Милчевски не й е бил тъй противен, както сега. Тя не четеше, нито можеше да спре погледа си на някой ред. Сърцето й силно биеше и тя не можеше да разбере защо толкоз се вълнува от такива дребни неща. Най-после Галчев е свободен — мислеше си тя — и може да се среща, с когото си иска. Тя се усмихна и любезно кимна с глава на кмета, който си отиваше. После погледна иззад вестника и се засмя.
	— Е, хубави ли бяха тез дами, г-н Милчевски?
	— Аз, такова туй… не можах да ги видя добре, докато отида до кръчмата, те заминаха, Филип ми каза, че питали за Галчева.
	Милчевски взе да разказва още нещо, но колкото повече говореше, толкоз повече Нона доближаваше вестника до лицето си. Най-после Милчевски, макар че беше търпелив, каза:
	— Оставете тоз вестник, г-це! Такова туй… вий по-рано не се интересувахте толкоз от политика. Такова туй, да изиграем по-хубаво една табла с вас.
	Раздавачът го извика и той влезе в станцията. Нона захвърли вестника, стана и като премина не през пруста, а направо през градината, върна се при кабриолета си. Като минаваше покрай кръчмата, погледна предпазливо през прозореца: Гърдю беше сложил глава на масата между ръцете си и като че спеше. Великин държеше флейтата си, но не свиреше. Нона се качи на кабриолета. Тя видя, че Милчевски беше турил шапката си и идеше към нея, разбра, че ще иска да се качи, и шибна коня.
	— Довиждане, г-н Милчевски! — извика му тя.
	Милчевски завика нещо след нея, но тя подкара коня още по-бързо и го поспря да върви по-полека само когато беше вън от село. Преди да излезе от хотела, тя беше решила да отиде направо на поста, без да иска да знае какво ще мислят за нея и Галчев, и гостите му. Искаше да види кои са и какви са тия жени. Сега самата тая мисъл й се стори обидна и тя се сърдеше на себе си, че още не можеше да се успокои напълно. Да се върне в чифлика беше рано, но не знаеше де другаде можеше да отиде. Тя остави коня да пристъпя бавно по пътя към Исьорен. На едно място, като подигна очи, тя видя колибата на Кутмака, видя и самия него, че се разхожда между метлите. Нона възви файтона и, все тъй бавно, тръгна нанататък.
	— Ела, Ноне, ела да видим какво правиш — посрещна я Кутмака. Като други път, той не се усмихна, гледаше настрана. Нона спря кабриолета, но не слезе.
	— Слезни де! — подкани я Кутмака.
	— Защо да сляза. Мене не ми е добре, а както виждам, и тебе не те бива. Да не си болен?
	Разсърден от по-рано, Кутмака размаха големите си ръце.
	— Болен ли да съм? Аз какво е болест, не знам. Аз откакто съм се родил, глава не ме е заболявало. Не съм болен аз, ами хората ще ме изедат. Лоши хора има на тоз свят, Ноне, лоши…
	— Защо, дядо Тодоре? Какво има?
	— Ти си била в Сеново, виждам. Отзарана и аз рекох да отида там и щом влязох у Хилюпа, онзи, Гърдю, скочи отгоре ми като бесен. Стари сметки търси чиляка. Хе! Дето е било изпреди двайсет години, за него иска да се разправя. Слезни де, слезни да си починеш.
	— Офицерина не е ли дохождал? — попита Нона, като гледаше към границата.
	— Не е. Той да доде, аз ще се жалвам и на него. Отзарана дохожда войника му, Хубен. Дадох му дини, гости имали.
	— Какви гости? — попита Нона и едвам обърна черните си очи, затъмнени от дългите клепачи.
	— Не знам. Жената на ротния му била май. И друга една госпожа, тя пък хазайка й била, в нейната къща живеял капитанина в града. Тъй ми каза момчето.
	Нона скочи от кабриолета и когато Кутмака я погледна, видя, че се смееше.
	— Хей, дядо Тодоре! Аз те мислех за юнак, а пък ти от какви дребни работи си се умислил. Какво ще ти прави Гърдю тебе, сто Гърдювци да са, ти ще ги удушиш като… като зайци!
	Кутмака се засмя с тих хрипкав смях. Все пак неочакваната промяна у Нона, която доде тъй замислена, а сега се смееше, не избягна от вниманието му и хитрите му очи любопитно и изпитателно я гледаха.
	— Холан, Ноне, каква си. Какво искаш? Ти ме развесели и аз искам да те нагостя, какво искаш? Пъпеш или диня?
	— Нито пъпеш, нито диня. А пък ако речеш да идеш да ми вадиш бял мед, знам, че там ще си останеш. По-добре стой тука и ми разправи за какво се карахте с Гърдя. Тез дни все на кавги върви. Ами дай ми нещо да седна, права ли ще стоя?
	— Ух, наистина. Улисах се. Ей сегичка…
	Той влезе в колибата и донесе едно трикрако столче за Нона, а крината — за себе си.
	— Разправяй сега — каза Нона, като седна.
	— Нали ти казах: Гърдю ми гони ким за една работа отпреди двайсет години. Когато го съдеха, задето беше убил Якуба, и аз бях свидетел. Защо съм бил говорил против него в съда, та го били отсъдили — затуй ми дири сметка сега. Гледай му ти нему ума.
	— Че то много стара работа.
	— Стара, ами. Да зема да ти я разправям, тя край няма. И ако питаш, забравил съм я — не беше вчера, двайсет години има оттогаз. Какво ще ти я разправям… — Кутмака се обърна към колибата и се ослуша: там някой се покашля. — Няма да ти разправям аз, ами друго чудо ще ти покажа, добре, че доде. Ей, гостенино! — извика той, като се обърна пак към колибата. — Я ела сам!
	Иззад колибата надникна, а след туй се показа цял някакъв чудноват човек: нисичък, с дребно лице, с гъсти червеникави вежди, които почти скриваха очите му. Той беше с бозяви панталони, но с цървули, а през кръста опасан с пояс. Малко калпаче като гаванка покриваше само върха на главата му, тъй че по-голямата част от посивялата му коса беше отвън. Той завързваше една торбичка, пъхна я на тоягата си и доде по-близо.
	— Ти май си поспа — каза Кутмака.
	— Ъхъ, позаспал съм. Уморен бях и съм заспал, ама сянката се преместила, та ме припекло слънце. — Той не говореше, а викаше, като че беше глух или говореше на глухи.
	— Ела, ела насам! — подкани го Кутмака.
	Непознатият доде още по-близо, погледна Нона, но нито учудване, нито любопитство се яви на лицето му.
	— Ей го момичето, дето ти казах — рече Кутмака, като също тъй говореше високо. — Таз е дъщерята на Антица.
	Непознатият погледна Нона и лицето му просия. Преди да заговори, той като че се разтрепери от вълнение.
	— Дъще! — извика той. — Дай да ти цалуна ръка! Дай, дай да ти цалуна ръка!
	Изумена, слисана, Нона беше станала и криеше зад себе си ръката си.
	— Как ще ми цалунеш ръка! Не бива да ми цалуваш ръка! Ти си стар човек.
	Както беше се привел, непознатият тури ръка на сърцето си.
	— Дъще! Голямо добро съм видял от майка ти. Дай да ти цалуна ръка. Като ти цалуна ръка, все едно че на майка ти ще цалуна ръка. — В гласа му прозвуча плач, той беше все тъй развълнуван. Нона отпусна ръката си и той я целуна. — Господ живот и здраве да ти дава! — каза той, дръпна се настрана и се загледа в Нона, като че й се радваше.
	— Е, кажи сега, за какво ходиш — каза Кутмака.
	— Ще кажа, ще кажа.
	— И седни, дядо, не стой прав — каза Нона.
	— Нищо, нищо, аз мога да постоя прав, мене нищо ми не става… Защо ходя ли? Чак долу от Тракията съм, от Главан, Велю ме казват, Велю Киров от Главан. Тя е дълга мойта, ама аз накъсо ще разправя. Едно време, като бях млад, идехме тук, в Добруджата, да дирим работа. И май все Исьоренския чифлик мерехме, вашия чифлик де. Едно лято, като косяхме, сборичкахме се с едного, той ме подгони и аз като рекъх да му отбягна, налетях на косата на един татарин. И ми пресече крака…
	— Ах, боже! — извика Нона от болка.
	— То мина, то се забрави. От туй съм хром сега. Преряза ми крака — ами сега? Взехме, превързахме го, занесоха ме в чифлика. Ден, два — лошо, боли. Доде майка ти, бог да я прости, Антица, чорбаджийката: що, кай, го държите тоз човек тука? Я впрегнете, кай, каруцата, че да го занесем в града. Нейсе, занесоха ме. Докато лежах, три пъти дохожда майка ти. Кога оздравях и вече да изляза, пак доде: ти, кай, на наша работа се всакати, на ти, кай, тез пари, та да си помогнеш. Десет алтъна ми даде. Десет алтъна, златни! — на онуй време много пари бяха. С тез пари — ей го, господ е отгоре ни, — с тях се замогнах. Истина е, пораснаха ми децата, додоха ми и те на помощ, ама всичко, що имаме, е от тез пари…
	Той позамлъкна и се загледа настрана.
	— Питаш ме сега защо ходя. Грях имах на душата си, тежеше ми. Колко пътя съм си думал: да отида да се отблагодаря на таз жена, да й цалуна ръка. Аз затуй ти цалунах ръка на тебе — каза той и погледна Нона. Гласът му пак затрепери и той замълча. След малко продължи: — Не можах да се откъсам от работа. Чух, че се поминала Антица, давах на черква, струвах оброк — не ми олеква. Не, рекъх, ще ида там и барем една свещ ще запаля на гроба й. И направих го. Сега ми е добре.
	Нона мълчеше и едвам се удържаше да не се разплаче.
	— Сега веки мога да си ида — каза дядо Велю. — Каквото трябваше да направя, направих го.
	— Как тъй ще си ходиш! — каза Нона. — Но ти качи ли се на могилата, беше ли на гроба?
	— Бях, бях, дъще. Нали туй ти казвам.
	— А в чифлика ходи ли? Обади ли се на тати?
	Дядо Велю махна с глава.
	— Какво ще правя в чифлика? Нямам работа в чифлика. Аз съм един странен човек и никой не ме познава. Каквото трябваше да направя, направих го. Сега си отивам.


	XVIII

	След половин час дядо Велю, нарамил торбичката си, поемаше пътя към Сеново, а оттам — за града. Нона и Кутмака бяха станали да го изпратят.
	— Мож ли оправи пътя? — извика му Кутмака.
	— Как не ще го оправя! Както съм дошел, тъй ще си ида. Останете си вий със здраве. Сбогом, дъще, сбогом!
	Дребничък, с надвиснали гъсти вежди, той се поогледа, понамести торбата на рамото си и като понакуцваше, забърза надолу из пътеката.
	— Чуден човек! — каза Нона, като седна пак на столчето пред колибата.
	— Какво чудно има тук? — каза Кутмака. — Видял чиляка добро и не го забравил. И таквиз хора има. Всички не са като Гърдя, да се споменават с лошото само. Ама чакай — той погледна към границата. — Аз да видя поручика, ще му разправя. Той мина оттука, ама още не се е върнал.
	— Кога мина? Накъде отиде?
	— Нагоре отиде — каза Кутмака, като посочи с ръка. — Когато ти доде, той току-що беше минал.
	Нона помисли, че ако Галчев е отишел по границата в тая посока, в която показваше Кутмака, твърде е възможно да се е отбил и в чифлика. Тя се зарадва и стана да си върви, но за да не се издаде пред Кутмака, побави се малко и след туй си тръгна.
	Като излезе на пътя, Нона се обърна и погледна към Сеново: дядо Велю наближаваше селото, но от посоката, която държеше, се виждаше, че няма намерение да се отбие в Сеново, а иска да излезе на големия път за града. Нона още не можеше да забрави всичко туй, което тоя човек беше разказал. Тя се замисли за майка си. Антица като че я гледаше отнякъде и й се усмихваше. Конят вървеше бавно. Когато Нона се изправи, очите й бяха влажни. Чифликът се виждаше вече. Нона разгледа навсякъде, но нито пред портата, нито на друго място можа да види войник да държи коне. Галчев не беше дошел у тях, или ако е дошел, конете са ги отвели другаде. Тя шибна коня и се понесе в най-силен тръс. Скоро тя стигна пред дама. Случи се там Николай и на него тя остави коня.
	— Дръж коня, Николай, докато доде Мурад. Хайде слушай, че ще ти дам ботуши.
	— Не ща ботуши аз — намръщи се Николай и плю настрана. — Тъй ли се кара кон? — мърмореше той. — Я го, само пяна… ша умори коня… Ботуши… не ща ботуши аз…
	Няколко крачки по-нататък Нона срещна Мурада.
	— Мурад, вземи разпрегни коня. Кой е у нас?
	— Даскал от Сеново дошло. Йосиф тука.
	— А друг?
	— Друго няма. Йосиф тука.
	И Мурад забеляза изпотения кон и също като Николай се начумери. Нона изгледа и двамата, усмихна се и се забърза към къщи. Още на пруста тя чу гласа на баща си и разбра, че Йосиф е при него. Тя влезе в другата стая и завари там Санка.
	— А, Ноне! Що толкоз рано се върна? — каза Санка, позасмя се и две трапчинки се явиха на бузите й. — Йосиф е тука. — Тя доде по-близо и нисичко каза: — И офицерина дохожда. Казах му да почака, не рачи. Аз ще дода друг път, каза.
	Нона я гледаше със светнали очи, весела.
	— Кога доде? Йосиф тук ли беше, като доде?
	— Йосиф сетне доде. Трябва да го е видял, защото ми каза: „Санке, офицера търси Нона тука, а тя търси него в Сеново. Играят на криеница“. Тъй каза.
	— Проклетник! Той все много знае.
	Нона набързо взе да се преоблича, не искаше Йосиф да я види, че е в по-нови дрехи.
	— Санке, да видиш какъв човек видях — каза тя. — Десет дена вървял пеш, само да доде дотука и да запали свещ на гроба на мама. Мама му била направила голямо добро. А, тя е дълга история, после ще ти я разправя. И знаеш ли, Санке, целуна ми ръка. А стар човек. Аз после ще ти разправя.
	Тъкмо когато Нона беше вече готова и се оглеждаше за последен път, тя видя Йосифа в огледалото, че влиза.
	— О, Йосифе! Как тъй? — обърна се Нона и се засмя. — Санке, намери един бял камък да забележим кога Йосиф е дохождал у нас.
	— Аз рядко дохождам, Ноне, но ти често дохождаш към нас — каза Йосиф, като сядаше на миндеря до прозореца. — От някое време насам много ти се харесва наше село.
	— Че кога Нона не е ходила в Сеново? — обади се Санка. — Тя всякога си е ходила, нали, Ноне?
	— Я го остави ти него — каза Нона, — знам го аз какво иска да каже. Е, гълча ли те тати? — обърна се тя към Йосифа и се усмихна. — Той ти беше сърдит. Ти си накарал сеновчани да се дигнат против чифлика, знаем ний. Смееш се ти, ама само да знаеш какво беше.
	— Нещо като революция е било. Чакайте, вий още нищо не сте видели.
	— А, още и ни заплашваш! Аз да съм на мястото на тати, няма и да те погледна.
	— Ба, ний с дяда Манола се разбираме.
	— За какво приказвахте, за английската флота ли? Или за Франца? — засмя се Нона.
	— За всичко. Ний с него добре се разбираме. А сеновчани аз не съм ги подклаждал. Макар да не ми е жал за нивите на баща ти и винаги да съм казвал, че земята на чокоите трябва да се отнеме и да се даде на селяните, но сега в тая работа не съм замесен.
	Като говореше, Йосиф се усмихваше, но лицето му беше повехнало, в очите му имаше грижа и русите му мустаци небрежно се отпущаха над устните му. Той не снемаше очи от Нона, сякаш я разглеждаше и друго нещо си мислеше.
	— В тая работа не съм замесен — повтори Йосиф.
	— А! Оправдаваш се!
	Йосиф погледна Нона и се усмихна.
	— Ти, Ноне, си много непреклонна. Каква закоравяла консерваторка! Че и баща ти не мисли тъй. — Той помълча и прибави: — Не мислеше тъй и Антица. — Нона трепна и го погледна, като чу да нарича майка й по име, като да му беше връстница или близка. — Аз сам съм чувал Антица да казва: „Жал ми е за тез хора — за селяните, искаше да каже. — Да остане на мен, ще им раздам земята на чифлика“. Тъй казваше, не вярваш ли?
	— О, като е за мама, вярвам! Да, вярвам — повтори Нона със светнали и зарадвани очи. Тя си спомни пак за стареца, който й беше целунал ръка, но Йосиф като че забрави туй, което беше казал, изглеждаше разсеян и замислен.
	— Ний с баща ти се разбираме — каза след късо мълчание Йосиф и лицето му се оживи. — Само с тебе, Ноне, не се разбираме. И със Санка също тъй се разбираме.
	Санка се изчерви и сви рамене.
	— Защо, Санке? Не помниш ли какво ми каза веднъж: „Огън да ги гори тез чифлици, подивяхме из тез кърища“. Тъй ми каза. И тя мисли като мене, Санка е от нашата партия.
	— Кога съм ти казала? Не съм ти казала аз — смути се Санка и още повече се изчерви. — Ноне, не му вярвай.
	— На нищо не му вярвам аз! — каза Нона.
	Йосиф втори път беше писал на Нона, но и това му писмо има същата участ, както първото: Нона беше го накъсала и хвърлила. Така му каза Санка. За него беше ясно, че Нона всецяло е другаде и ако той й заговори сериозно, към него тя ще бъде най-жестока, без сама да съзнава това. Все пак той искаше да й каже нещо, помълчаваше, често пооглеждаше Санка, като че тя му пречеше. Санка разбра това и излезе.
	— Ноне, не ме питаш защо съм дошел — каза Йосиф. — Додох само зарад тебе.
	Нона остави на масата книгата, с която си играеше, и го погледна.
	— Додох да те видя. Може тъй да се случи, че повече да не се видим.
	— А! Ти вече ми каза туй — засмя се Нона.
	— Моля ти се, бъди веднъж сериозна.
	— Аз всякога съм сериозна.
	— Има да стават важни работи, Ноне. Големи работи… — Той гледаше замислен надолу, после подигна очи към Нона: — Няма ли да ми кажеш нещо? Една твоя дума ще има голямо значение за мене, особено сега. Кажи, Ноне.
	Гласът му, нещо необикновено за него, беше станал тих, почти нежен. Нона отпусна гъстите си ресници и се понамръщи.
	— Ти пак започваш. Забравяш, че съм годеница.
	— Туй нищо не значи.
	— Как да не значи?
	— А офицера?
	Нона стана. Йосиф разбра, че направи грешка, която би трябвало да избегне.
	— Ако ми кажеш още една дума, ще изляза! — разсърди се Нона. — Какви са тия подмятания? И с какво право?
	Влезе Санка. Тя разбра, че е станало нещо, и поиска да разсее теготата.
	— Йосифе, какво прави дядо Давид? — каза тя. — Не дохожда, та да се посмеем. Той таквиз смехории разправя.
	— Той вече не разправя смехории, а сам ги върши — каза Йосиф.
	— Какво върши?
	— Ами онзи ден се разфуча, развика се. Турил бил някъде пари, а ги нямало. Той тъй си крие парите, после забравя де ги е турил и вика, че го били обрали. Та и сега — де не ги търсиха, ходиха и на гледачка — няма. А онзи ден, като взели да тупат един тюфлек, че като се разхвърчали едни банкноти като пилци — не могат да ги съберат.
	— А! Там ги бил скрил! — засмя се Санка.
	Нона също се смееше, но тя забеляза как лицето на Йосифа се отпусна. Той мислеше вече за друго. За миг само на Нона й стана жал за него.
	— Да, такъв е моя баща — каза Йосиф и стана. — Аз ще си ходя.
	— Със стария няма ли да си вземеш сбогом? — каза Санка. — Той е още вътре.
	— Не, няма нужда. С тебе ще си взема сбогом, Санке. Все пак ти си добра, славна българка си ти! Дай аз ще ти целуна ръка. — Той се наведе и й целуна ръка.
	— Днес все ръце се целуват — каза Нона.
	— Е, Йосифе! — поразсърди се Санка, издърпа ръката си и се накани да каже нещо, но забеляза, че в очите на Йосифа светнаха сълзи, и замълча.
	Нона излезе да изпрати Йосифа. Когато бяха вън, Нона видя, че близо до кладенеца се изправи един селянин. Той гледаше някъде нагоре, като че не виждаш? Нона или не искаше да я види. По щръкналите руси мустаци Нона позна, че е същият тоя селянин, с когото Йосиф беше минал по-рано.
	— Ти все с тоя селянин пътуваш — каза Нона.
	— Да. Той е Георги Сиренарина. Аз с него си ходя.
	И двамата замълчаха. Нона знаеше, че Йосиф иска да й каже нещо, и чакаше. Но той мълчеше и когато вече наближаваха до кладенеца, той се спря.
	— Е, Ноне, прощавай. Може да не се видим вече.
	— Ти си чуден човек — каза Нона.
	— Ако чуеш, че съм убит, ще ти стане ли мъчно за мене? — каза той, като все държеше ръката й.
	— Я мълчи, мълчи…
	— Ще си спомняш ли за мене, Ноне? Все пак ний бяхме приятели. Сбогом, Ноне!
	Той пусна ръката й и тръгна към кладенеца. Нона забеляза, че очите му бяха влажни.
	— Йосифе, защо ме плашиш тъй? — извика тя подире му. — Кажи, че няма нищо. Защо приказваш тъй? Кажи, че се шегуваш. Нали се шегуваш?
	— Не се шегувам, Ноне, Спомняй си за мене. Сбогом!
	Нона се обърна и тръгна назад. Искаше да покаже на Йосифа, че му се сърди, задето й приказва тъй, не го дочака, докато се качи на каруцата, не погледна след него. Близо до портата тя срещна баба Лукана и се заприказва с нея. Каруцата задрънка надолу, отдалечаваше се. Нона беше забравила вече за Йосифа — приказваше с баба Лукана и се смееше.


	XIX

	Галчев беше полегнал на леглото си и четеше. По-право той се мъчеше да чете, защото много често затваряше книгата, поставяше пръста си в нея, за да не изгуби страницата, и се замисляше. По едно време вън залаяха кучета — не Видра и Ханджар, те не лаяха, който и да додеше, — а другите, постовите кучета. Те лавнаха само няколко пъти, а след туй някак лениво заскимтяха, като че се прозяваха. Туй показваше, че са дошли познати, свои хора.
	И наистина, като стана и погледна от прозореца, Галчев видя, че бяха дошли двама войници с две кучета. Той ги позна, те бяха от съседния пост и патрулираха по границата. И докато войниците се отбиха и влязоха в поета, кучетата им останаха малко назад и легнаха в тревата. Галчев навлизаше вече в особеностите на пограничния живот и обичаше да наблюдава тия умни животни. Двете кучета си приличаха едно на друго, и двете бяха сиви и големи като вълци. Те бяха сложили глава на предните си нозе, снишаваха се и се гушеха в тревата, като че искаха да станат невидими. Не че беше ги страх — ако трябваше да покажат силата си, можеха да се нахвърлят на постовите кучета и да ги сдавят. Видра и Ханджара те можеха да пропъдят само като заръмжат, като понагърчат горната си устна и потракат зъбите си и червения си език между тях. Ако искаха, те можеха да завържат и приятелство с тях, защото не дохаждаха за първи път и бяха познати. Вместо туй, те предпочитаха да си лежат мирно настрана. Те знаеха, че войниците, с които бяха дошли, ще излязат и пак заедно с тях ще се върнат обратно по границата. Туй им беше службата. Към всичко друго те оставаха равнодушни и не искаха да си отварят излишна работа.
	Галчев чу, че долу някой попита: „Тук ли е подпоручика?“ — по стълбите се чуха стъпки, след малко на вратата се почука и влезе един нисичък войник с мургаво запотено лице. Като взе „за почест“, както беше обичаят по границата, и отрапортува, че „по постовете и заставите на Негово Величество всичко е в ред“, той сне пушката си, извади от чантата си един плик и го подаде на Галчева.
	— Това писмо, господин подпоручик, го донесоха от поста „Караджата“. Казаха да ви го предадем.
	Галчев прочете бележката: офицерът от съседната застава му съобщаваше, че гостите са били там, посрещнал ги ротният командир и си заминали за града. Галчев освободи войника и започна да се разхожда из стаята. Ако не бяха тия гости, той щеше да се види с Нона, както бяха си обещали. Наистина, той беше отскочил до чифлика веднага след заминаването им, но не намери Нона там. Следния ден, когато пак имаше поща, тя не доде. Милчевски беше му казал, че са се получили две телеграми една след друга за чифлика. Трябва да се е случило нещо, щом Нона от три-четири дни не беше дохождала. Той се надяваше да я види вдругиден, когато пак имаше поща, а дотогаз трябваше да чака и му се струваше, че времето тече много бавно.
	Галчев доде пак до прозореца. Едно от кучетата, които още лежаха в тревата, подигна глава и погледна към поста, навярно беше чуло познат глас, но като разбра, че войниците няма да излязат, сниши се пак в тревата. Галчев погледна сянката и разбра, че часът е четири. Откакто беше на границата, той можеше да познава кое време е и без часовник. Вечер стигаше да погледне вечерницата (тя сега изгряваше рано на запад), за да познае колко е часът, според туй, докъде е слязла над хоризонта. Към единадесет и половина часа през нощта петелът, който спеше на черницата пред поста, пропи ваше, гъските се разграчваха към два часа след полунощ. И още много и различни знаци имаше, които му помагаха да има едно непогрешимо чувство за времето.
	Галчев се гордееше, че тук, сред природата, той можеше да научи много неща, които по-рано не знаеше. Ето например ония там овце. Защо са се пръснали в такава голяма дъга, наредени една до друга като зърната на броеница? Ако бяха го попитали за туй, преди да беше дошел на границата, той надали би могъл да отговори. А работата е много проста: щом жегата попремине и се разхлади, овцете се дигат от пладнището си и повличат да пасат, но, както пасат, вървят винаги срещу вятъра и тъй като всяка овца иска да я лъха хладина (овцете са най-чувствителни към жегата), тя излиза напред, до нея втора, трета и т.н., докато всички се наредят една до друга като войници във верига.
	„Дребни неща, помисли си Галчев, но трябва да се забележат.“ И какви не мисли дохаждат на човека, когато той живее в усамотение. Когато вечер погледнеше към вечерницата, едрата звезда със спуснати лъчи като ресници му се струваше като око, а това око е окото на Нона. Може би в същия миг и тя гледаше към вечерницата и оттам нейният поглед стигаше до него. И чифликът, и постът бяха захвърлени в пустотията на тия полета, край границата, а хората, които живеят в такива глухи, отстранени места, винаги се чувствуват, мислеше си Галчев, по-близо един до друг, отколкото разстоянията между тях.
	Галчев се облече, наложи фуражката си и слезе долу. Да отиде ли в село? От тая сутрин, колкото пъти беше помислил за Нона, струваше му се, че ако отиде в село, ще я види. Но той беше си помислял същото и вчера, и онзи ден, а тя все не дохождаше. Галчев тръгна към село. Слънцето, обърнато вече на запад, го удари право в лицето, насреща му полъхна горещина като от пещ. Не му се вървеше и наместо да продължи пътя си към селото, той се повърна и влезе в градината, която се зеленееше пред поста, като оазис. Някой от офицерите, които бяха стояли по-рано, беше насадил от семе акации и без да ги разсаждат вече, бяха пораснали високи и гъсти, като млада гора. Под тях имаше шубралак и висока зелена трева, тесни пътечки ги прорязваха ту в една, ту в друга посока. По-навътре, сред една доста големичка поляна, имаше беседка, направена от акациеви клони и покрита със сено. Сега полянката беше наполовин огряна от слънце, а самата беседка беше на сянка. Галчев седна там, прехвърли и двете си ръце върху облегалката и се загледа. Върховете на салкъмите, огрени от горещото слънце, дремеха, без да трепват ни най-малко. Навътре под тях се тъмнееше сянка. Някъде в шумака се боричкаха и дигаха врява врабци. Само там вейките се поклащаха, отроняше се някое листо и падаше на земята.
	Откъм поста се чу да тупат копита на кон, леко и без шум се плъзнаха колелета, а след малко Хубен заговори с някого.
	— Къде е? В градината ли е? — чу се бистър женски глас. Галчев позна Нона и веднага се спусна към поста. — А, ето го! — извика радостно Нона, като го видя. Наблизо беше спрян кабриолетът й и черният кон лъщеше на слънцето като смола.
	— Къде сте се скрили? — каза Нона, като се усмихваше и снемаше едната си ръкавица. — Искате ли гости? Тук може ли да се дохажда? Не е ли забранено?
	— Моля, моля, г-це — покани я Галчев, като сочеше с две ръце към стълбата. — Заповядайте!
	— Горе ли? Вий горе ли живеете? — Нона чевръсто се заизкачва по стълбите. Галчев вървеше след нея, но когато се изкачи горе, той се спря, обърна се и извика на войника:
	— Хубене, гледай коня на госпожицата. Дръпни го под навеса и му дай сено.
	Като влезе, Галчев завари Нона седнала вече близо до масата. Тя снемаше и другата си ръкавица и с весел поглед оглеждаше стаята. Кой знае как, през ума на Галчева мина мисълта, че тъй както я виждаше сега — свободно преметнала единия си крак върху другия, с изопнати тънки чорапи и с малки жълти пантофки, както беше усмихната, със светнали черни очи, — тоя неин образ, тук, в неговата войнишка стая с чисти бели стени, той ще трябва да го запечати в паметта си и да го запомни завинаги. Може би затуй той самият я гледаше и се усмихваше.
	— Хубавичка ви е стаята — каза Нона. — Ами не е ли опасно тук? Мене ме е страх — засмя се тя, като все се оглеждаше наоколо.
	— Страх ли ви е? От какво може да ви е страх?
	— Ами че… не знам, граница е. Е, вий миналата сряда защо не додохте? Сърдя се, да знаете — смееше се тя, като го заплашваше с пръст. — Помните ли какво бяхте обещали? И гости сте имали, госпожици, тук на границата. Може ли таквоз нещо, да дохаждат тук госпожици?
	— Щом и вий сте дошли, може — засмя се Галчев.
	Те се погледнаха и пак се засмяха. Нона, без да бави каквото и да е усилие над себе си, държеше се свободно и непринудено, а, най-главното, зарадва се, като видя Галчева. Тя забеляза, че и Галчев също тъй е свободен с нея и се радва. Като че бяха се очаквали един друг и се срещаха като близки.
	— Най-напред трябва да ви кажа, че гостите ми не бяха госпожици, а госпожи. Госпожата беше на ротния и хазайката й.
	— Знам, знам, всичко знам. Има хора, които ми разправят — засмя се Нона. — Това донейде ви извинява. Но и мене ме нямаше тези дни, бях в града. Ходих в града, защото… защото имах работа — свърши тя изведнъж и взе да се смее, защото не искаше да крие, че не й се ще да каже защо беше ходила в града. Тя отвори чантата си, погледна се в огледалото и пооправи шапката си. После тук-там, като ги притискаше с ръка, посъбра и позаглади косите си. Като свърши всичко туй, развеселена сякаш от свободата, с която беше го направила, тя сложи чантата на коленете си, погледна Галчева и се усмихна.
	— Днес аз предчувствувах, че ще додете — каза Галчев.
	— Нима? Вярвате ли в предчувствия? Вий, пограничните офицери, сте малко особени. Аз познавах един много чуден.
	— Кой е той? Как се казва?
	— Той не стоеше тук, а в Енидже, от другата страна на чифлика. Веднъж му отидохме с бати Тошо НА гости. Знаете ли, видях един офицер, млад, а с брада и пуши с лула. И все философствува. Види някоя буболечка, ще каже една мъдрост, откъса някоя трева — друга мъдрост. Имаше една лисица, едно вълче и две-три яребици. Държеше ги в кафези. При вълчето беше турил едно малко прасенце — искал да ги побратимява.
	— Трябва да е имал много свободно време — каза Галчев.
	Нона помълча, после се засмя и каза:
	— Той веднъж ми писа една картичка. И знайте ли какво ми беше писал? Аз го помня още, защото и досега не съм го разбрала. Пишеше тъй: „Тук при нас божурите — трябва да ви кажа, че около поста, край границата, има много божури, — тук при нас божурите вече цъфтят и всеки техен цвят прилича на рана. Когато хората мълчат, камъните говорят. Аз съм щастлив“. Ето какво ми беше писал. Как ви се струва? Разбирате ли нещо?
	— Какви камъни говорят? — учуди се Галчев.
	— Не знам. Близо до поста имаше развалини, от римско време. Той беше намерил там една статуя, една безобразна жена, с изчукано лице и без ръце, а смееше да ме уверява, че нощно време, на месечината, приличала на мене. Луд човек! Отначало ми беше забавен, но после взе да ми досажда. И замина, махна се.
	— Все пак тук нещо се разбира — каза Галчев.
	— Разбира ли се? Нищо не се разбира.
	— Не, аз разбирам защо той е бил щастлив.
	— Разбирате ли? И вий да не сте щастлив?
	— Да, щастлив съм — каза Галчев и когато Нона го погледна, той издържа погледа й, все тъй усмихнат.
	— Както се вижда, на вас, пограничните офицери, ви трябва малко, за да бъдете щастливи — каза Нона, като отгатна мисълта му и стана.
	Тя отиде до прозореца, после се върна към масата и поразрови книгите. Галчев я следеше. Пак му мина през ума мисълта, че трябва да я запомни, както я вижда сега. Тя беше с лека бяла блуза и синя пола. В съседство с блясъка на коприната, заоблените й рамена още повече изпъкваха със загорялата си кафява кожа. По-загоряло изглеждаше и лицето й. Очите й бяха черни и светли.
	— Пишат ли ви вашите? — попита Нона. — Вий казвахте, че сестра ви свършва таз година, какво ще прави после? Аз, когато свърших гимназията, исках да стана кинозвезда, да ми вземат учител по танц или да ми купят велосипед. И за трите тез неща плаках.
	— Е, купиха ли ви велосипед? — смееше се Галчев.
	— Не, дадоха ми кабриолет. Тоя кабриолет тогаз ни го дадоха. И пак ме излъгаха, защото е стар. Но коня е хубав, нали? Ах, Осман е великолепен кон!
	Тя погледна фотографията, която беше прикрепена стената над масата, и каза:
	— Това майка ви ли е? Ой, изглежда да е много строга!
	— Напротив, много е добра.
	— Всички майки са добри — въздъхна Нона и пак отиде до прозореца. — Че вий сте имали и градина? — каза тя. — Защо стоим тука, да отидем там, може ли?
	— Може, разбира се. Да идем, там е хубаво.
	Галчев дори се зарадва, защото сам беше забравил, че може да идат и в градината. Като слязоха долу, Видра взе да се умилква около Нона, въртеше опашка и я гледаше с кротките си кафяви очи. Ханджар незабелязано се приближи и лизна Нона по ръката. Нона се поизплаши и извика, но веднага разбра какъв добряк стои пред нея и без да се бои, потупа Ханджара по мечешкия гръб. Нона поиска да им даде хляб и Хубен й изнесе няколко кори. И докато тя подхвърляше по хапка ту на Видра, ту на Ханджара, отзад изджафка куче и заръмжа. Нона се обърна: към нея с пламнали очи гледаха постовите кучета и се теглеха на веригите си.
	— А! Тез са лоши — каза Нона. — От тях ме е страх.
	Те влязоха в градината. Сега цялата поляна беше в сянка и само върховете на акациите бяха залени с жълта светлина. Галчев предложи да седнат на беседката, но Нона поиска да разгледа цялата градина. Тръгнаха из една тясна пътечка, като отстраняваха с ръка надвисналите вейки, за да могат да минат. Тихо беше, както бива тихо през есен. Сенките не бяха тъмни и черни, каквито са през лятото, а оредели, бледи, изпъстрени с широки ивици от слънчева светлина. Под краката им често пропукваше суха съчка или изхрущяваха опадали листа. Сред тая малка горичка, утихнала и задрямала под топлото слънце, Нона се оживи. Гласът й, чист и мелодичен, ясно се отекваше в спокойния въздух. Отстрани на пътечката, по която вървяха, често прошумоляваше нещо в тревата и Нона се стресваше, като мислеше, че е змия. Но скоро изпръхтяваше кихавица и между изсъхналите бурени се виждаше да играе насам-нататък, като откъсната опашка на гущер, опашката на Видра. Сама тя не се виждаше, скрита в буренака, но се чуваше как души. Близо до нея пристигаше, закъснял както винаги, Ханджар и се спираше, без да разбере какво има, като дишаше бързо-бързо с изплезен език.


	XX

	Горичката не беше много голяма и те скоро излязоха на края. Съвсем наблизо, на стотина-двеста крачки, се виждаха някакви изкопи и струпаната там отдавна пръст беше обраснала е трева.
	— Какво е това? — попита Нона.
	— Там са щели да правят кладенец за псета — каза Галчев. — Стигнали до сто метра дълбочина, а вода все нямало. Работниците взели да се задушват и една нощ, без да чакат да им се плати, избягали.
	— А сега какво има? Какви са тез дъски?
	— Запушен е кладенеца, да не падне някой.
	Нона се позамисли, усмихна се и каза:
	— Не искам да ходите там. Може да паднете. — Тя бързо се обърна и погледна на друга страна. — А това е границата, нали? Да река да избягам, ще ме пуснете ли? Не? Защото нямам паспорт ли?
	— Не. Защото искам да останете тука.
	Нона обърна към него черните си усмихнати очи и го погледна, без да каже нещо. Тя тръгна да се връща назад, като вървеше сама и често изпод око поглеждаше към Галчева. Тя беше забелязала, че той се вълнува, отговаря й накъсо, като че чака удобен момент да заговори за нещо по-важно, не за тези незначителни неща, за които говореха. Това дразнеше любопитството и, но в същото време тя се безпокоеше и за да му попречи, бързаше напред и непрекъснато го запитваше за туй, за онуй. Галчев ставаше все по-мълчалив.
	Като се върнаха пак на поляната, слънцето беше вече залязло. Над потъмнелите върхове на акациите небето се червенееше. Отведнъж, както става по тия моста, жегата не се чувствуваше вече, поразхлади, а въздухът се напои с дъх на билки.
	— Елате да поседнем — каза Галчев, като показваше беседката.
	— Не, аз закъснях. Трябва да си ходя.
	— Има време още, г-це. Аз ще ви придружа. Елате да починем малко. — И тъй като Нона все стоеше настрана, той прибави: — Елате, ще ви кажа нещо.
	— А, тъй ли? — засмя се Нона. — Че какво привихте досега? Защо не ми го казахте?
	Тя стоеше сред поляната и си играеше, като разгазваше с крак тревата, превиваше я към земята и стъпваше отгоре й. После се спря, подигна очи, погледна Галчева и се усмихна. Наоколо се събираше здрач светлината идеше откъм върховете на акациите, от червеното светнало небе. Розови отражения грееха по лицето на Нона, по обгорелите й стройни ръце, черните й очи лъщяха. Тя все си играеше с тревата и при неочакваните движения, които правеше, снагата й трептеше и се огъваше, стройна и силна.
	— Моля ви, г-це, една минута само — настоя Галчев. — Няма защо да бързате, аз ще ви придружа. Една минута само, елате!
	В гласа на Галчева имаше не само настойчива молба, а и едва сдържано вълнение. Нона се поколеба за миг, но доде и седна на пейката. Тя се загледа пред себе си и се усмихна. Не каза нищо, чакаше да заговори Галчев.
	— Много добре направихте, че додохте днес — започна Галчев. — Аз много се радвам… аз ви чаках, исках да ви видя. Аз също като оня наш колега, офицера от Енидже, мога да кажа, че съм щастлив. — Гласът на Галчева потрепери. Нона дори чу как поема дъха си. Тя погледна към червеното небе, което все по` угасваше.
	— Аз трябва да си ходя — тихо каза тя.
	— Г-це Нона, моля ви почакайте. Има време. — Галчев позамълча и се премести по-близо до нея. — Г-це Нона, искам да ви кажа нещо, моля ви да не се сърдите. Аз знам, че вие не сте свободна, разбирам, и туй, което ще ви кажа, не ви задължава с нищо. Но аз искам да ви го кажа. Аз се борих със себе си, но не успях, то стана против волята ми, против усилията ми.
	— Г-це Нона, все пак аз съм щастлив, че ви срещнах, че ви видях. Г-це Нона… — той взе ръката й. Нона не се възпротиви, но продължаваше да гледа пред себе си. — Аз не мога да се надявам, зная, но аз ви обичам, още от първата минута, обичам ви…
	Той подигна ръката й и я допря до устните си. Нона стана и не изтегли ръката си, която Галчев все целуваше. Като гледаше настрана, тя тихо и уплашено прошепна:
	— Аз трябва да си ходя.
	Неочаквано тя се обърна към Галчева, развълнувана, с полуотпуснати клепачи, прегърна го с две ръце и взе бързо и страстно да го целува, докато я целуваше и той. След туй тя се изтръгна от прегръдките му, избяга на десетина крачки от беседката и му извика:
	— Да не смейте да дохождате при мене! Стойте си на мястото!
	Галчев се спря. Изведнъж някъде наблизо се чуха гърмежи от пушка. В поста войниците се разгълчаха, залаяха кучета, Хубен викаше: „Г-н подпоручик! Г-н подпоручик!“. Галчев стана и мислеше вече да отиде към поста, когато се показа подофицерът Левашки.
	— Г-н подпоручик! — извика той и се спря на другия край на поляната. По самото му лице се познаваше, че се е случило нещо особено. Още един гърмеж проеча все тъй наблизо и екът премина като вихрушка над върховете на салкъмите.
	— Боже мой, какво става? — прошепна Нона. — Що ми трябваше да дохождам!
	Галчев отиде при Левашки. Ниско, все със същото обтегнато лице, той му доложи нещо. Галчев се върна при Нона.
	— Не бойте се, нищо няма — каза той, като се усмихваше, за да се покаже спокоен. — Дребна работа ще е. Навярно войниците са стреляли на някой заяк. Елате да отидем горе. Ще ме почакате една минута, аз ще се върна веднага.
	От стълбите Нона видя, че няколко войници тичаха надолу по границата, други излизаха с пушки от поста, като набързо се настаняваха. Един войник отвързваше кучетата, които подскачаха и лаяха.
	— Не бойте се, г-це, нищо няма — успокояваше Галчев Нона, като я въведе в стаята си. — Вие тука сте в пълна безопасност. Аз ей сега ще дода.
	Галчев излезе. На първо време Нона се успокои, тя повярва на Галчева, че наистина може нищо да няма. От друга страна, нея още я занимаваше онуй, което беше се случило преди малко. Тя го предвиждаше, тя го чакаше, като на шега и с весела безгрижност, както винаги, но сега, след като беше станало вече, тя се изненада и сепна. Дълбоко в себе си тя чувствуваше тръпки на остра болка, надигаше се един глас на неодобрение, на укор, но всичко туй се замъгляваше в радостното вълнение, което я държеше. Сега тя вече не мислеше за себе си, а се боеше да не се случи нещо на Галчева, стана и отиде на прозореца. Вън беше притъмняло и не се виждаше нищо. Около поста беше утихнало.
	Изведнъж се зачуха гласове, приближиха се и долу влязоха наведнъж много хора. „Полека! Полека го сложете!“ — чу тя гласа на Галчева. Някой тежко изохка. Нона се ослуша и потръпна от страх. Тя разбра, че се е случило нещо лошо, напрягаше слуха си да чуе какво се говори, но след гласа на Галчева всичко замлъкна. Чуваха се само бързи стъпки, влизаха от една стая в друга, нещо вършеха.
	Нона искрено се разкая, задето беше дошла тука. Тя погледна към прозореца — беше тъмно, Галчев не дохождаше. Нона ту сядаше, ту ставаше, ту отиваше до вратата и се ослушваше. Долу ставаше нещо, но какво, не можеше да се разбере. Най-после Нона реши да не чака вече, да излезе, да намери кабриолета си и да си замине. Тя беше отворила вече вратата, но чу, че иде някой, и се дръпна навътре. Влезе Галчев.
	— Къде? Канехте се да бягате ли?
	— Но какво има? — каза Нона.
	— Дребна работа. И все пак всичко се свърши благополучно. — Галчев се обърна — откъм стълбите блесна светлина, сенките се завъртяха и на вратата, с лампа в ръка, се показа Хубен. — Дай лампата тука, Хубене! — каза Галчев. — Остави я на масата. Дребна работа — продължи той, след като излезе войникът. — Знайте ли кой докара цялата тая тревога? Пак онзи, вашия приятел, Гърдю.
	— Какво е направил? — попита уплашено Нона.
	— Не се безпокойте, нищо няма. Преди малко бяха дошли двама наши войници от съседния пост. Като се връщали, тук наблизо, те забелязват, че някакъв човек бяга от селото и отива право към границата. Викат му „стой!“ веднъж, дваж, триж — той не спира, все бяга, минава вече границата. И какво да правят войниците, стрелят.
	— Ах, боже! — извика Нона. — Убит ли е?
	— Не, ранен е само, много леко е ранен. Ей сега го превърза фелдшера. Раната му не е опасна и скоро ще оздравее. Но той е много възбуден, много неспокоен. Нали ви казах, трябва да е направил нещо, затуй е бягал. Изглежда, че е и пиян.
	— Аз много закъснях — каза Нона. — Трябва да си ходя.
	— Да, аз ще ви придружа.
	Когато слязоха долу, минаха покрай една полуотворена врата. Един войник внасяше едно одеяло, отвътре се чу някакъв несвързан говор, като че някой бълнуваше.
	— Тук е — прошепна Галчев.
	Нона се ослуша, след туй каза:
	— Искам да го видя.
	— Но защо, г-це? Какво ще го гледате? Оставете.
	— Не, искам. Моля ви се!
	— Добре — съгласи се Галчев и влезе пръв, а след него Нона.
	Върху едно войнишко легло, на което имаше само гол сламеник, лежеше Гърдю. Една лампа с опушено стъкло беше сложена на прозореца и слабо осветяваше стаята. Гърдю, изтегнат на цял ръст, лежеше възнак, очите му бяха затворени. На Нона той се показа голям и страшен. Единият му ръкав беше съблечен и около разголеното му рамо имаше превръзка. Той не погледна и не чу, че някой влезе, само помръдна устните си и преглътна. Един миг лицето му остана неподвижно като на мъртвец, след туй гърдите му се надигнаха и се чу въздишка.
	— Е, какво, какво сега — заговори той, без да отваря очите си, като преглътна слюнката си. — Хубаво ме наредихте вий мене… Нищо де, нищо… кой ще плаче за мене… никой не ще плаче за мене. — Той пак въздъхна и съвсем тихо продума: — Да се прибера и аз най-сетне… да ида при Антица…
	Нона трепна и учудените й широко разкрити очи срещнаха очите на Галчева. В същия миг и Гърдю подигна клепачите си и, като да беше съвсем здрав, спря учуден и любопитен поглед на Нона. Нона се обърна и излезе. След нея излезе и Галчев и затвори вратата.
	Нона бързаше, като дори и не поглеждаше назад, за да види иде ли Галчев след нея. Тя забеляза кабриолета си в тъмнината, Хубен стоеше пред него. Нона се качи.
	— Ще дода донякъде да ви придружа — каза Галчев.
	— Не, не трябва. Аз сама ще си ида.
	— Не, г-це, късно е. Не може.
	В държането на Галчева имаше някаква промяна: говореше по-свободно, по-отпуснато, като към близък човек. Нона забеляза това и когато той пак настоя да я придружи и поиска да се качи, тя не можа да се сдържи.
	— Оставете! Не искам да дохождате. Ще ви се разсърдя, не ща… — И да смекчи тая своя грубост, когато вече тръгваше, тя се усмихна и каза: — Ний пак ще се видим. Довиждане!
	Тя подкара бързо и отначало не съобрази ще мине ли през село или не. Отведнъж се зачерняха дървета, чу се да свири флейта (свиреше Великин). Тая весела и игрива мелодия проряза слуха на Нона като с нож. Тя шибна коня, заобиколи селото и когато беше вече вън на пътя, поспря коня да върви по-бавно. „Какво беше всичко туй?“ — помисли тя, като все още не можеше да събере мислите си. Тя като че виждаше още пребледнялото лице на Гърдя, той може би умираше и шепнеше името на майка й. А малко преди това тя и Галчев бяха се целували и той казваше, че я обича, нея — годеницата на друг, когото тя очакваше всеки ден. Нона хвана с ръка челото си и отпусна глава. „Жан, защо не доде? Защо ме остави, Жан?“ — прошепна тя, отчаяна и просълзена.
	Тя се стресна и погледна наоколо: навсякъде полето беше тъмно, черно. Ниско над хоризонта, сред по-светло и зеленикаво небе, светеше слабо новият месец, обърнат надолу и тънък като сребро. Нона се уплаши, че е късно, че е сама, накани се да шибне коня, но на няколко крачки настрана се мярна човек, като че израсна из земята.
	— Хей, кой си? — прогърмя силен глас. Нона позна Кутмака.
	— Аз съм, дядо Тодоре.
	— Къде си ходила, Ноне? Що си закъсняла толкоз? Бива ли тъй да закъсняваш. — Кутмака доде наблизо и Нона видя лицето и очите му. — Не те ли е страх бе, къзъм, я каква е тъмница!
	— Мене не ме е страх, дядо Тодоре.
	— Не те е страх, не те било страх. И мене ме е страх. Нощно време е, всякакви хора скитат. — Той се качи на кабриолета, като остана прав, стъпил с единия си крак на стъпалото. — Карай сега! Ще дода донейде с тебе. Тъй не бива то…
	Дали беше случайно, или какъвто си беше хитрец, беше поусетил нещо, Нона не знаеше, но в гласа на Кутмака имаше нещо тъй сърдечно, тъй благо, че Нона се трогна и усети да я задавя плач.
	— Ти, Ноне, мене слушай, пази се — говореше той. — Пази се най-много от хората. Не те било страх, как да не те е страх, нощя е. И знаеш ли какво стана? Сега бях в Сеново. Гърдю да земе да се напий, че да земе да се скара с кмета. Гръмнал отгоре му. Не го ударил, ама гръмнал, па ударил да бяга през границата. Май че го хванали, тъй казаха.
	— Хванаха го, дядо Тодоре — каза Нона. — Аз бях там.
	Кутмака зацъка с език.
	— Май с човек! Тъй ще свърши, като куче. Ти знаеш ли, Ноне — заговори високо Кутмака, — дето ти бях казвал, че той ми се сърди, то не е само зарад Якуба, и друго има. Когато го пуснаха от тюрмата, майка ти беше жива още, чакаме го ний да си доде в село, а него го няма. Еднъжка, по харман, Тошо, батю ти, ми каза: намерихме си, кай, дядо Тодоре, един барабанджия за вършачката, здраве му кажи, премята, кай, снопите като нищо. Чакай, рекъх, да видя и аз тоз юнак. Гледам го, гледам — Гърдю. Турил си чер ни очила — нали всички барабанджии си турят очила да не ги удря зърното в очите, — турил си очила, пуснал брада, ама познах го — Гърдю бе, Гърдьо, ти ли си? Не съм, кай, Гърдю аз, мене ме викат Димо.
	Нона се пообърна и се вслуша по-внимателно.
	— Бе, Тошо, казвам, Гърдю е. Не е, кай, Гърдю той. Че като му смъкнах очилата — Гърдю. Изпъди го баща ти на часа. Един чиляк кога се предреша, кога си преправя името, той добро не мисли.
	Нона не понасяше мъката, която я душеше. Добре, че както вървеше кабриолетът, Кутмака скочи и изведнъж остана назад в тъмнината.
	— Хайде сега, Ноне, оттук натъй може да си идеш самичка. Много здраве на татка ти. Аз утре ще дода къде вас.
	Близо до кладенеца Нона срещна Малина и Мурада; и двамата бяха излезли, изпратени от Манолакя да я посрещнат. Нона остави кабриолета на тях, а сама тръгна към къщи.


	XXI

	Манолаки още седеше на чардака. Нона мина покрай него, той не й каза нищо. Колкото и да биваше ядосан за нещо, свършеше ли се добре, той вече не споменаваше за него. Нона влезе в стаята си и без да пали лампата, хвърли се на леглото. Една мисъл беше завладяла всецяло ума й: да бяга, да замине оттук, да не стои нито ден повече в чифлика да телеграфира на Жан, наместо да идва тук, да си стои там, а тя да замине при него. Да измисли някаква причина — баща й нямаше да се възпротиви към нея, както беше към майка й, той е мек и отстъпчив. Тая мисъл я успокои. Тя стана, запали лампата, погледна се в огледалото, пооправи косите си и се усмихна. Безгрижието лесно я завладяваше, тя усети да я понася лудешки порив на веселост, запя и мина в другата стая.
	— Ноне, де беше? — попита я загрижено Санка. — Защо закъсня?
	— Закъснях, защото… Ах, Санке, да знаеш какво стана в Сеново, на границата.
	Все тъй загрижено Санка я погледна и почака.
	— Гърдю, Санке, нали го знаеш, се напил — той все пиян ходи, стрелял върху кмета, после хукнал да бяга през границата. Войниците му викат „стой!“ — той бяга, викат му „стой!“ — пак бяга. И стрелят. Не е убит, ранен е. И аз го видях, Санке — продължи след малко Нона, като се усмихна дяволито. — Не беше още изтрезнял, бълнуваше ли, не знам, лежеше със затворени очи и си приказваше самичък. И знаеш ли какво каза?
	Нона се поогледа, като че се боеше да не я чуе някой, доде близо до Санка и й пришепна нещо на ухото Санка остана като гръмната.
	— Ноне, какво приказваш!
	— Туй се казва любов, Санке! — заговори шепнешката Нона. — Да остарееш, да лежиш в затвора, да те гонят, да те стрелят и пак: Антица и Антица.
	— Ноне, мълчи, Ноне — замоли й се Санка. — Не бива да приказваш тъй, не е хубаво да приказваш тъй.
	Но Санка не се безпокоеше толкоз от туй, което говореше Нона, колкото от това трескаво възбуждане и неестествена веселост, в която Нона се намираше. Говореше и се смееше, а очите й, черни и дълбоки, си оставаха все същите, те не се смееха. Санка разбираше, че се е случило и нещо друго, което Нона не искаше да каже. Когато седнаха да вечерят — Тошо беше в града — Нона все тъй много говореше и се смееше. И докато се смееше — ще замълчи и ще се замисли. Тя все позагатваше за туй, което беше станало в Сеново, и, колкото Санка и да я възпираше с очи, тя не се удържа и каза:
	— Тате, знаеш ли какво станало в Сеново? Гърдю и кмета се скарали и се сбили.
	Тя разказа случката тъй, както беше я разказала и на Санка. Манолаки я слушаше и продължаваше да си яде спокойно. Когато Нона свърши, той нея попита за нищо и все тъй си мълчеше. Към края на вечерята само, като туряше цигара на дебелото си кехлибарено цигаре, той каза:
	— Е, умрял ли е онзи хайдутин?
	— Не, тате, нищо не му е. Казват, че ще оздравя.
	Манолаки излезе на чардака. Вечерта беше топла. Нона слезе на двора и взе да се разхожда в тъмнината под бряста, след туй излезе и се спря отвън пред портата. Щом остана сама, болката й отново се събуди, по-остра, по-страшна. Месецът беше слязъл съвсем ниско и току под него се тъмнееше облият силует на могилата, и на върха й, като черна игла, стърчеше паметникът. Да беше рано, Нона би отишла на могилата. Колкото пъти беше ходила досега, откакто беше се върнала, на гроба на майка си, ни веднъж не беше плакала. А сега искаше да иде там, да падне на земята, да прегърне студения камък и да плаче.
	Отдолу, откъм кладенеца, с пушка, преметната през рамо, се зададе нощният пазач на чифлика, Глуханека.
	— Какво правиш, Ноне — каза той и лулата му светна, — звездите ли гледаш? Колко съм се мъчил и аз да ги преброя, ама не мога, много са.
	— Портата ли ще затваряш, дядо Паскале?
	— Че мисля да я затворя. Който е добър чиляк, влязъл е вече, който е лош, нека си седи вън. Аз тъй зная.
	Глуханека обичаше да бъбри, а на Нона не й се приказваше сега. Тя влезе пак в двора. Висок и тъмен се изправяше брястът. Под надвисналите му клони светеха два прозореца — Санка и Манолаки бяха се прибрали. Някакво птиче извъртя в тъмния шумак на дървото, изпърпораха криле, след туй всичко пак се умири. Към дама изцвили кон, чу се гласът на Мурада. Зад Нона издрънка нещо желязно и падна на земята — Глуханека пусна кучетата. Те заиграха около Нона, след туй се изгубиха из двора.
	Нона се прибра в стаята си, не запали лампата и седна на леглото. Досега повече от любопитство, без да се вглъбява и да търси кое е добро и кое зло, тя слушаше всичко, което й разказваха за майка й. Тя подпитваше и можа да научи и туй, което отначало не искаха да й кажат. Сега всичко туй й се видя в друга светлина. Гърдю не току-тъй беше убил Якуба, той не обир е искал да прави, когато са го хванали със стълбата под прозореца на майка й. Току-що излязъл от затвора, както преди малко беше й разказал Кутмака, той пак се озовава, предрешен и с очила, в чифлика. „С Антица те бяха си дали дума“ — казваше Кутмака. Отхвърлила ли беше Антица тия кратковременни връзки, или и отпосле му е давала някакви надежди? И той не е би днешният Гърдю, а силен, млад и хубав мъж. А дядо Христо? Случайно ли е туй, дето той от двадесет години е напуснал жена, деца и не се е връщал при тях? Защо е тая скръб в очите му и защо тъй често приказва все за нея, за Антица? А Кутмака? И той през целия си живот се е въртял около чифлика като вързан. Нона като че виждаше майка си. Каква сила е тласкала тая жена ту към един, ту към други мъж? — помисли си Нона и изтръпна.
	В съдбата на майка си тя виждаше своята собствена съдба. До вчера тя имаше връзки с Йосифа, днес с Галчева. А пък е годеница и мислеше, че не лъже, когато казваше, че обича годеника си. Нейното лекомислие не е ли лекомислието на Антица?
	Но тя си спомни за дяда Веля, който от десет деня път беше дошел да запали свещ на гроба на Антица. Спомни си безброй селяни и селянки, които бяха видели добро от Антица и още я благославяха. Кой носеше тия китки от чемшир на гроба на Антица, кой палеше свещи там, без никой да го види? „Който додеше в чифлика за нещо, Антица не го връщаше празен“ — тъй казваха. Антица ще пригледа болни, ще зарадва сираци, ще даде хляб на гладни. За всекиго Антица имаше добра и сладка дума — тя, чернооката, хубавицата, усмихнатата Антица, дъщерята на дядо Кралю воденичаря, господарката на Исьоренския чифлик. „О, майко, не си грешница ти, светица си!“ — пришепна Нона, хвърли се върху възглавницата и заплака.
	След малко тя стана и запали лампата. По-спокойна беше, но мисълта, че ще трябва да замине, не я оставяше. Тя отиде до вратата и се ослуша: вкъщи беше тихо. Тя заключи предпазливо вратата, измъкна един-два куфара и се залови да нарежда вещите си за път.
	Стана късно, целият чифлик утихна, само тя стоеше още и караше Глуханека да се чуди защо нейният прозорец свети. Най-после тя се умори и си легна. Не можа да заспи скоро, заспиваше и се събуждаше често, като не знаеше будна ли е била, или е спала. Най-после, на разсъмване, заспа дълбоко.
	Когато се събуди, беше вече към обед. Санка почука на вратата. Нона стана и й отвори.
	— Какви са тез куфари? Какво си правила? — учуди се Санка.
	Нона също погледна куфарите и разбра, че няма да замине.
	— Знаеш ли, Санке? — засмя се Нона. — Едни бежови чорапи имах, потрепах се да ги търся, не можах да ги намеря.
	— Ти си луда? Че нали ми ги даде и аз ги турих в прането.
	— Ох, наистина… каква съм забравена — каза Нона, като ходеше боса из стаята. Под тънката риза се очертаваше гъвкавото й младо тяло. Тя доде до прозореца, зарадва се, че грее слънце, и се усмихна. Всичко, което беше премислила тази нощ, й се стори като сън, като лъжа. Истина беше туй, което виждаха очите й — слънцето, небето, което се синееше, зелените клони на бряста, гълъбите, които гукаха под стряхата. „Всичко друго е лъжа, лъжа“ — повтаряше Нона в ума си и се усмихваше.
	Тя се облече и излезе. С леки и чевръсти стъпки, както си вървеше винаги, тя се упъти направо към могилата, изкачи се на върха и застана пред гроба на Антица. Не й додоха сълзи на очите, не намери за какво да се разкае. От овалния порцеланов портрет й се усмихваше Антица, гледаше я с дълбоките си черни очи и като че й казваше: „Здравей, Ноне!“.
	Нона слезе от могилата и дълго време ходи из полето. На едно място, по склона на един баир, тя нагази в гъста, суха трева. Мястото й се хареса, земята беше натоплена от слънцето и, както правеше, когато бе малка, Нона легна в тревата, подложи ръцете си под главата си и се загледа. Тънки облачета бяха се раздиплили високо в синевата. Нона не мислеше нищо, радваше се, че гледа, че диша, че вижда тоя хубав свят. Изведнъж до самото й ухо се чу някакъв тих странен звук, нещо като че запя и заплака, неизразимо нежно и задушевно, заглъхна и замина. Тя стана и се огледа: какво беше туй, защо толкоз се развълнува? Погледът й падна върху една висока избеляла трева, с превити върхове, която вятърът леко разклащаше. Ето отде идеха тия странни звукове, които беше чула — шумеше тревата. Но тя можеше да се чуе само отблизо, когато е до самото ухо. И за да изпита още веднъж това особено вълнение, Нона пак легна в тревата: тихо, като че доде отдалеч и надалеч замина, тя чу същата песен, същата въздишка. Нона се изправи развълнувана, зарадвана, без да знае от що, погледна полето наоколо, чифлика, високия бряст. Стори й се, че е едно с целия този свят, че в жилите й бликат също такива могъщи и неудържими сили, каквито бликат в земята, върху която преди малко беше лежала. Тя спря погледа си нататък, гдето беше Сеново и постът на границата. Там беше Галчев. И като че искаше да го запази за себе си, като че го бранеше от някои, които искаха да й го отнемат, тя прошепна: „Обичам го! Обичам го!“.


	XXII

	Минаха се десетина дни и повече. Седнал близо до прозореца, с подгънатн под себе си нозе, Манолаки гледаше пак сметките си една сутрин и тъй беше се улисал, че когато при него влезе Давид Кьосето, той не подигна очи от тефтерите и от книжата си и не го погледна. Давид каза „добро утро“ и седна на миндеря. По обичая си, той си беше приготвил една весела история, с която мислеше да почне разговора, подсмиваше се и бързаше да я разкаже.
	— Търкулила се тенджурата, че си намерила похлупака. Знаеш ли какво стана у наше село, дядо Маноле?
	Без да го погледне, като мърдаше устните и смяташе нещо на ума си, Манолаки само простря дланта си срещу него да мълчи. Давид си остана все тъй усмихнат. Най-после Манолаки сне очилата си, обърна се към Давида и каза:
	— Трябваш ми за една работа, затуй те повиках. Смятам да продам от овцете. — Усмивката изчезна от лицето на Давида, той загледа учудено. — Ще продам стотина-двеста добитъка — продължи Манолаки. — Искам да ми намериш някой човек, който да ги купи. Сигурен човек да е, да не го гоня за парите. Какво ще кажеш?
	— Че как тъй, дядо Маноле, защо ще продаваш?
	— То моя работа сега, ти за туй не ме питай. Можеш ли намери ти такъв човек, какъвто ти казах? Туй ми кажи.
	— Бе то, щом е дошло до продаване… такъв човек, кайш. Няма какво да го търсим, човека е готов.
	— Кой е той? — учуди се Манолаки, като не се надяваше, че Давид толкова скоро ще свърши работа.
	— Само че, то… лесно се продава, а мъчно се купува.
	— Много дрънкаш — разсърди се Манолаки, — то е моя работа, ти казах. Кой е тоз човек?
	— Илия, дядо Маноле, наш Илия от Сеново. През денеси го чух да продума: ако намеря, кай, добри овце, ще купя. Пък и по` куветлия човек от него няма. Ще ти наброи парите до сантим. Всичко ще ти плати.
	— Добре — каза Манолаки. — Виж, поприказвай с него и ако ще ги купи, доведи ми го. Само ти много-много да не разправяш, не искам да ме знаят хората, гледай работата да се свърши, а то приказките…
	Давид не отговори. Той си мислеше, че ако Манолаки е решил да продаде половината от овцете си, сметките му не ще са твърде добре.
	— Имал съм всякакъв имот — започна след малко Манолаки, — и коне съм въдил, и говеда, ама най-добра стока за мене са били овцете. Аз съм бил, ако питаш, всякога овчар. И бащите ни, и дедите ни са били овчари. Котленци едно време са ходили към Карнобашкото поле, сетне са дошли тука. Баща ми, преди да купи чифлика, държеше къшла в Тузлата, при Кюстенджа. Та, знам какво нещо са овцете, няма що да ми казваш.
	— Абе овцата… овцата е благословено нещо. Да имаш овце, се едно да имаш пари в банката и да им теглиш фаиза. Агнета ще продадеш, от максул ще вземеш…
	Манолаки сякаш не чу Давида и се позамисли.
	— Откато мерата на чифлика стана малко, продавал съм на два-три пъти — каза той. — И като съм продавал, каквото съм оставял за себе си, избирал съм го. Тез овце, дето ги имам сега, са избрани овце, по мляко, по вълна. Всички са от джинс, ти тъй да кажеш на Илия. Таквиз овце той нийде не може намери.
	Те поприказваха още, след туй Давид стана да си ходи.
	— Ти сега таз работа я остави на мене, аз ще я свърша — говореше той. — А знаеш ли, дядо Маноле, какво стана в наше село? — Давид се повърна една-две крачки назад, очите му весело светнаха. — Наш Нейчо, вдовеца Нейчо де, се ожени за една вдовица от Сърнено. Той има четири деца и тя му доведе четири, осем стават. — Тая беше новината, която Давид имаше на ум още когато доде. — Сега на Нейча му думат Ротата — смееше се Давид. — Осем деца — цяла рота са. Ама тъй е то — на сиромаха господ деца му дава.
	Когато Давид излизаше, на вратата се показа Тошо, след него надникна и Санка. Тошо искаше да се върне, но Манолаки го повика.
	— Ела, Тошо, че ми трябваш — каза той. — А ти, Давиде, направи както ти казах.
	— Знам, знам. Разбрах. — Давид срещна Санка и я повика със себе си. — Ела, булка, ела да ти разправя една новина. Сега веке ще бием власите, войска има, в наше село цяла рота има. Ела, ела да ти разправя.
	Като остана само с Тоша, Манолаки пак се залови да прехвърля и преглежда книжата, които бяха пред него. Тошо седеше на миндеря и чакаше. Той знаеше защо беше го повикал баща му. От някое време насам тия разправии помежду им около сметките ставаха всеки ден. Раздразнен и измъчен от непрестанните натяквания и укори, Тошо вече губеше самообладание, ставаше дързък и се защищаваше, както вече можеше. Със сухо, изпито лице и гузен поглед, той гледаше Манолакя и чакаше да види какво ще каже.
	— Я виж туй, прочети го — каза Манолаки, като подаде на Тоша някакво писмо. — Манаси Ичеренски търси от нас четирнайсет хиляди и осемстотин лева. Ти си ги бил взел. Какво си направил тез пари?
	Наглед Манолаки говореше най-спокойно, като че ставаше дума за някоя дреболия. Но Тошо знаеше какво се крие под това спокойствие. Той попрегледа писмото, превъртя го между пръстите си и каза:
	— Тез пари ги дадох на Калча за трактора.
	— Какво? За трактора аз сам ти дадох парите. Да не мислиш, че кукувица ми е изпила ума, аз знам какво правя. Казвай какво си направил тез пари, де ги дяна. Или ги изпи и тях? Или и тях ги изеде? Манолаки беше станал и бавно, като тътрузеше краката си, отиде до долапа и извади оттам други някакви книжа.
	— Най-сетне, какво пък… и аз имам къща, и аз имам деца — каза Тошо. Той имаше вид на човек, когото са оскърбили без причина, и не гледаше Манолакя, а някъде настрана. — Все аз крив, все на мене се търси сметка. Ако е за търсене, и аз мога да търся. Де е зестрата на жена ми, де й са алтъните?
	Както носеше книжата, Манолаки се спря сред стаята и погледна Тоша. Миг-два той го гледа, без да продума, долната му челюст, побеляла като от скреж от ниско поникнала брада, се отпусна и затрепери. Тошо помисли, че той ей сега ще избухне, но Манолаки нищо не каза, отиде на мястото си и седна.
	— Таз зестра и тез алтъни току ги навираш в очите ми — каза той, като правеше големи усилия да се сдържи. — Аз съм ти казвал за тях толкоз пъти, като не разбираш, ще ти кажа пак. — Той запрелистя един тефтер, спря на една страница, сложи там късия си подпухнал пръст и каза: — Ела виж тука, ела чети. Седемдесет и две хиляди лева — той погледна към Тоша над очилата и прибави: — И не са от сегашните пари, а отпреди войната, златни пари. Седемдесет и две хиляди лева съм ти броил, аконто, през тез три години, докато беше отделен от мене. С какво живя тогаз в града? Работа тогаз нямаше, ти никогаж не си бил кадърен за работа. Тез пари харчеше тогаз. Ей де е зестрата на жена ти, де са алтъните й.
	Тук беше най-заплетеното място в сметките между Тошо и Манолаки. Зестрата, която беше му донесла Санка, както и „алтъните“ й — нанизи от турски махмудии и рубета — Тошо чистосърдечно и с голяма щедрост, на каквато той наистина беше способен, беше ги дал сам на Манолакя, когато той, както често се случваше, беше изпаднал в голяма нужда за пари. Като беше го издържал през времето, когато го изпъди зарад Антица, Манолаки мислеше, че се е изплатил. Сам Тошо смяташе сметката за открита и тъй като тия пари беше ги дал на баща си малко преди да се ожени за Антица, той смяташе, че тази голяма сума за онова време, както и златото от нанизите, е минало в ръцете на Антица. И тъкмо това беше оставило най-голямото огорчение у него.
	— Ако си ми давал пари, докато живях в града, то е друго. Аз съм ти работил и за тия пари съм се изплатил. И ти сам каза, че няма да ги търсиш.
	— Лъжеш, циганино! — избухна Манолаки и цял се разтрепери. — Не знаеш какво дрънкаш. Дал бил парите за трактора… Изял си ги и си ги изпил. И само тях ли? От кого не си взел, де не си направил борч? Само когото не си видял, него не си завлякъл, мюхлюзино!
	Манолаки заприбира книжата с разтреперани ръце.
	— Аз ще плащам тез борчове, не ти. На`, продавам от овцете, та да плащам. Аз не мога, аз имам срам от хората. Ще късам и ще давам. — Той взе тефтерите и тръгна към долапа. — Такъв имот! Опропасти го, изяде го!
	— Нищо не съм изял аз — троснато каза Тошо.
	— Не си ли? Не си ли? Да мълчиш! Още утре ще те изпъдя. Ще дам обявление във вестниците, че дигам доверието си от тебе. Нека го знаят всички. И да се махаш, не искам да се мяркаш пред очите ми. Ти не си човек, тебе за нищо не те бива. Мюхлюзин! Мюхлюзин!
	От всички оскърбления, с които го обсипваше бащя му, на Тошо най` му дотежаваше от тая дума. Когато биваше спокоен, Манолаки често обясняваше какво значи мюхлюзин: едно време на ония, които от мързел или пиянство задлъжнявали и не си изплащали дълговете, удряли им на челото печат с нагорещено желязо и ги пущали, та всеки да ги познава. Тошо си беше виновен, но не искаше повече да търпи. Той си спомни какви луди пари беше похарчил сам Манолаки, особено когато се ожени за Антица.
	— Аз си искам парите! — извика Тошо. — Зестрата и алтъните на жена си искам. Дай ми ги, че тогаз ме пъди. Мюхлюзин съм бил. Не съм се женил като тебе втори път, та да харча за таз жена чужди пари. И да й давам чужди алтъни…
	Манолаки току-що беше сложил книжата и тефтерите в долапа. Той трепна, като че някой го удари в лицето. Миг-два, той гледаше Тоша тъпо, с помътени влажни очи, отвори уста да каже нещо, но не можа, лицето му стана бяло като стената, главата му се затресе. Той се огледа, грабна една желязна пръчка, малко изкривена, която беше подпряна до долапа, замахна с нея и като залиташе от собствената си тежина, като че щеше да падне, спусна се да удари Тошо. Тошо скочи и хвана с две ръце пръчката. Те се заборичкаха, като всеки дърпаше пръчката, събориха един стол, блъснаха се в долапа и вратичката се затвори с трясък. Под краката чергата им се събра накуп. Сред тоя шум влезе Санка. Изплашена и поразена от срамната сцена, която виждаше пред очите си, тя се разплака, поиска да избяга и да повика някого, после сама, с една храброст, която не очакваше от себе си, тя се спусна между бащата и сина, които все теглеха желязната пръчка и се боричкаха.
	— Тошо, какво правиш? Тате, моля ти се! — викаше Санка. Тя издърпа желязната пръчка и затласка Тоша към вратата. — Излез, Тошо! Излез оттук, върви си! Ах, боже, боже…
	Изморен, Манолаки седна на миндеря и запъшка.
	— Мюхлюзин! Мюхлюзин! — викаше той, като се задъхваше. — Бре, бре, бре! Ще ме изеде тоз човек… Ще ме умори…
	Санка можа да вразуми Тоша и да го накара да се махне някъде из чифлика. Тя се върна в стаята и погледна през прозореца: Тошо, загледан в земята и замислен, отиваше към дама. Манолаки още викаше. Санка се поослуша, мина й още веднъж през ума какво беше се случило и като че сега се уплаши, сега изпита всичкия срам и горчивина, седна на одъра и заплака.
	Влезе Нона. Санка си остана все тъй, загледана към прозореца, лицето й беше мокро от сълзи. Нона се спря и учудено я загледа.
	— Санке! Какво има, Санке?
	Санка се обърна към нея, погледна я, след туй закри лицето си с ръка и заплака още по-силно. Рамената й потрепваха, като крилата на птичка.
	— Санке, Санке! Какво има, Санке? — питаше я Нона. — Не плачи де, Санке. Какво правиш ти, Санке… Какво стана, кажи ми…
	Санка се поизправи и въздъхна.
	— Ах, Ноне… какво направиха тате и Тошо… Сбиха се, Ноне, заварих ги, че се бият. Ах, боже, боже! — извика тя, все тъй потресена и изплашена. — Не стига, дето се караха всеки ден, ами се сбиха. Кажи, Ноне, кога е ставало туй нещо у нас?… Прилича ли на нашата къща, Ноне… Да бях умряла, та да не бях го видяла с очите си — каза Санка и пак заплака.
	Като се поуспокои, тя разказа на Нона какво беше се случило, как беше сварила Манолакя и Тоша да се боричкат и да дърпат желязната пръчка.
	— Голяма работа! — каза Нона и се засмя. — Нямало е да стане нищо, не бой се. Ти по-добре да не беше влизала.
	— Как, Ноне, да ги оставя да се избият ли?
	— Ами, ще се избият! Бате Тошо и той не си мълчи. Къде е той, къде отиде?
	— Надолу отиде, към дама.
	— Аз ще отида да го намеря. Аз знам какво ще му кажа. Хайде, стига. Поизмий се и си гледай работата. Санке, Санке, милинка Санке… — Тя взе с две ръце зачервеното и измокрено от сълзи лице на Санка и я целуна по двете бузи. След туй избяга към вратата. Аз ей сега ще дода, Санке, ей сега!
	Нона мина през двора, надникна и в градината. Погледът й се спря върху каменната ограда, която на едно място беше се срутила и камъните бяха разпилени по земята, обраснали наоколо с трева. И на други места, де повече, де по-малко, оградата също тъй беше развалена. Никой не мислеше да прави каквито и да било поправки. От градината Нона премина надолу из чифлика. Имаше сгради, които отдавна вече не служеха за нищо и се събаряха. Покривите им с изпочупени и разместели керемиди бяха хлътнали, от стрехите им висяха отпрани дъски. Малките татарски къщички, които едно време служеха за жилища на семейните работници, бяха съборени до основи, като от землетресение. Нямаше нужда да се вниква по-дълбоко как отиват работите на Манолакя. Чифликът си беше все същият, защото Нона беше свикнала с него, но явно беше, че всичко се разваляше, рушеше се и запустяваше.


	XXIII

	Нона видя, че Тошо се разхожда покрай оградата на чифлика, към говеждите саи. Той беше гологлав и приличаше на човек, който е бил на топло и е излязъл да се поразхлади. Нона разбра, че е по-добре да го остави да си се разхожда тъй, отколкото да му говори. Пък и тя не мислеше вече за чифлика, а за нещо друго.
	Напоследък срещите й с Галчева зачестиха много. Тя сега отиваше в Сеново не само когато имаше поща, а всеки ден. Ако не намереше Галчева в село, отиваше направо на поста. На връщане Галчев се качваше на кабриолета и я изпращаше доста надалеч. От колибата си или като се криеше зад метлите и кукурузите, Кутмака ги гледаше как се държат за ръце и все не могат да се разделят. Ако най-после Нона се качеше на кабриолета и тръгваше, Галчев оставаше още на мястото си и й махаше с ръка, докато се закриеше.
	Нона често се питаше как можа една нейна шега, една лекомислена нейна прищявка, да се презърне в такова силно увлечение. Тя обичаше Галчева и чувствуваше, че го обича тъй, както никого по-рано не е обичала. Тя вече не се укоряваше в непостоянство, както правеше по-рано. Преди всичко, отношенията й с Йосифа не бяха още уяснени и ако имаше увлечение и от нейна страна, то беше слабо и още в началото си. Колкото се отнася до Жан, тя не отричаше, че го е обичала искрено. Но като мислеше често за майка си, Нона намираше обяснение и за собствените си постъпки. Тя сама казваше, че когато се върне в чифлика, става друга. И наистина, у нея се събуждаха нови жизнени сили, по-буйни, по-примитивни, и сред здравата и весела жизнерадост, която я обземаше сред природата, тя слушаше повече желанията на сърцето си и на тях се подчиняваше. И намираше туй напълно естествено и искрено. Сега тя много добре разбираше неясния характер на майка си и когато си мислеше за нея и я сравняваше със себе си, това по-скоро я успокояваше и примиряваше, отколкото да възбуди гризене на съвестта й. Държането и постъпките на Гърдя я водеха към някаква тайна, но тя се отказа вече да се задълбочава в нея и да я разкрива.
	От един-два деня Нона не отиваше в Сеново. Не отиваше не защото не искаше, а защото знаеше, че при Галчева е дошла майка му. Последния път, когато беше с него, той беше й казал, че отива на другия ден в града, за да я вземе. През тия два-три деня, откакто не беше ходила в Сеново. Нона се измени тъй много, че учудваше Санка. Спеше до късно, не излизаше да се разхожда, лежеше, вземаше някоя книга да чете, но скоро я захвърляше. Санка ще влезе при нея, тя нито ще я погледне. А друг път ще скочи, ще я хване през кръста и ще я завърти из стаята. И все се смее и очите й блещят. Санка разбираше, че има нещо, но тя беше склонна да вижда по-скоро доброто, отколкото лошото. Пък и сама беше заливана, охкаше, че работите на чифлика отиват зле и между мъжете няма мир.
	Като се върна вкъщи, Нона се спря на чардака и се ослуша: откъм полето, гдето на пожълтелите поляни грееше меко есенно слънце и беше тихо, се зачуха далечни плахи звънчета — ще подрънкат, ще се умълчат, после пак ситно-ситно ще се заобаждат като щурци. Отначало Нона не знаеше какво е, но после разбра и една тънка весела усмивка се яви на устните й: към чифлика се приближаваше каруца със звънци и Нона знаеше коя е таз каруца.
	— Какво гледаш, Ноне? — попита Санка, като доде при нея. Но в същия тоя миг каруцата излезе до кладенеца и звънците ясно и високо задрънкаха.
	— Каква е таз каруца? — учуди се Санка.
	Отпред стоеше войник и караше конете, отзад се виждаше една жена в черни дрехи и до нея един офицер. Санка позна, че е Галчев.
	— У нас идат! — извика уплашено тя. — Ами сега? Само гости ни липсваха.
	Тя се спусна да прибира вкъщи, а Нона, все тъй усмихната, наместо да си влезе и тя, спусна се по стълбите, прекоси набързо през двора и мина в градината. Тя чу, че каруцата спря пред портата и звънците силно издрънкаха, като че се изсипа нещо.
	Като походи из градината, Нона слезе към дама, поприказва с Галунка, поигра с децата й, докато ги разплака, след туй видя, че дядо Христо работи нещо пред мандрата, и отиде при него.
	— Какъв си, дядо Христо! — каза тя, като се правеше на сърдита. — Аз отдалеч още ти казвам добър ден, а ти не ме и поглеждаш.
	Дядо Христо обърна към нея овлажнелите си очи.
	— Лошо, Ноне. Лошо отиват работите.
	— Лошо ли? Моите работи вървят много добре — засмя се Нона.
	— Не видя ли Давида таз сутрин? — каза дядо Христо. После поклати глава и прибави: — Баща ти ще продава от овцете. Кога влиза добитък в двора на човека, весело е, но кога излиза — като че изнасят мъртвец.
	— Дядо Христо, не искам да приказваш тъй! — скара му се Нона. — Само сега ли ще продава баща ми добитък? Ами че той през целия си живот е купувал и продавал. И колко ще продава от овцете? — Половината. Половината остават и за година, за две, ще станат пак толкоз, колкото са били. За туй ли ще мислим сега?
	Дядо Христо седна на прага. Срещу него, като беше сключила ръце през колената си, беше седнала Нона.
	— Ти мислиш, че на баща ти не му е мъчно? През години си той пак беше продал овце и като влязох при него, заварих го, че плаче. Че как мислиш? Жива стока е туй, не е камъни. — Дядо Христо помълча и се замисли. — Пък да ти кажа ли? Аз още пролетес познах, че ще имаме загуба.
	— Позна ли? — засмя се Нона. — Я да ми погледаш на ръката и да ми кажеш кога ще се оженя.
	— Ще ти кажа отде познах. По агнило беше, овцете пасяха ей там на поляната. Ний стояхме с баща ти на чардака. По едно време, като се разбягаха овцете, урнаха се насам, урнаха се нататък. Да е вълк, не е — кучетата ги гонеха, кучетата ги давеха.
	— Че как ще ги давят кучетата? — учуди се Нона. — Нали те ги пазят?
	— Че хъ-де. Защо направиха тъй, и досега не мога да разбера. Баща ти каза да докарат овцете и едно войниче — то се случи тука, от границата беше слязло, то уби и двете кучета. Чорбаджията каза да ги убие и то ги уби. С пушката си ги уби. Не бяха бесни. И добри кучета бяха. Като се оягне овца и остане назад да ближе агнето си, те ще легнат до нея и ще я пазят. Таквиз умни кучета бяха. А на, като че полудяха и взеха да давят овцете. Казват, че кога едни кучета са много зли, рано-късно се увълчвали. Та туй ти казвам, оттам разбрах, че ще има загуба.
	— Дядо Христо, знаеш ли, че имаме гости? — каза Нона. — Офицерина е у нас, с майка си.
	— Чух звънците. По какво ходят?
	— Трябва да му търсят булка.
	Дядо Христо погледна Нона и нито се досещаше какво искаше да каже.
	— Каква булка? — каза той. — Тук ли ще му търсят булка?
	— Че ти как мислиш, в таз къща мома няма ли? — засмя се Нона и скочи. Тя остави дяда Христа да се чуди, засмя се високо и забърза към къщи. — Да ида да видя какво правят гостите — каза тя.
	На чардака, отвън до вратата, тя се спря и се ослуша: вътре ту заприказваха наведнъж, ту замълчаваха и в настаналата тишина се чуваше да потраква някоя лъжичка или чиния — тъй е, когато гостите не са твърде близки хора. Нона влезе вътре, спря се до вратата и като изгледа всички, усмихна се. Докато доде до къщи, тя беше тичала, лицето й беше пламнало и черните й очи блещяха. Тя погледна най-напред облечената в черно жена, която седеше до Галчева: мъничка, слабичка женица, с бръчка около устните, с плахи, скръбни очи. Тя беше майката на Галчева. Нона се ръкува с нея, ръкува се и с Галчева.
	— Тичах и се уморих — каза тя и се дръпна навътре, но не седна. За миг тя срещна погледа на Галчева. „Довел си майка си да ме сгледва — помисли си тя. — Ще видим.“
	Още като влезе Нона, старата Галчева не спусна очи от нея, слушаше какво говори Манолаки, но все гледаше Нона.
	— Личи си, че госпожицата живее на село — каза тя, като се поусмихна. — Изпекло я слънцето, почерняла.
	— Цял ден правя слънчеви бани — засмя се Нона. — С бански костюм ходя из градината, из двора. Разбира се, че ще почернея. Сега черният цвят е модерен.
	Санка я погледна учудена: Нона никога не беше ходила по бански костюм из градината, защо говореше тъй?
	Манолаки беше позамълчал, колкото да даде време на жените да разменят по някоя дума. Но той не даваше ухо какво говорят, а си мислеше нещо друго.
	— Човешките работи са като колело — започна той. — Аз през живота си колко пъти съм губил и колко пъти съм печелил наново. Една година се случи лоша зима, проточи се — няма край. Сено, слама — всичко се привърши, взехме да вадим плявата изпод керемидите и да храним с нея овцете. И пак не помогна. Като се запролети, каквито бяха слаби, хвана ги мараз и измряха до една. — Манолаки подигна дебелото си кехлибарено цигаре към устните си и пусна голямо кълбо дим. — Доде е жив човек, всичко ще прекара, и доброто, и лошото.
	— Тъй е, тъй — съгласяваше се майката на Галчева и все поглеждаше Нона.
	Нона стоеше права. Тя беше издигнала почернелите си заоблени лакти и поправяше косата си. После, без да се стеснява ни най-малко, тя се понапудри набързо, като все се оглеждаше и понаквасваше с език зачервените си като кръв устни.
	— Като чух звънците, помислих, че е годеника ми — каза тя, като се изгледа продължително в огледалото, а след туй се обърна и се засмя. — Помислих, че е годеника ми, и избягах да не ме види, исках после да му се покажа. А то… тате, знаеш ли какво ми доде на ума днес? Като заправим сватбата, ще вземем музика от града. Да загърми оная банда, та полето да се цепи. Нали, тате?
	— Надявате ли се за годеника? — попита г-жа Галчева.
	— Все го чакаме — обади се Санка и погледна Нона.
	— А не дохажда — каза Нона. — Ако не доде той пък, аз ще ида при него. Не си изпущам момчето!
	Нона всякога беше се държала свободно, но сега беше й хрумнало да прекалява, да се покаже дори не такава, каквато си е. Тя беше разбрала, че Галчев е довел майка си, за да види нея, Нона, че той не е скрил отношенията си с нея и сега ще чака да чуе мнението й. Всичко туй беше много естествено, но Нона се дразнеше, нервничеше, искаше й се да бъде груба, да предизвиква. Като подемаше нишката на по-раншния разговор, Манолаки каза:
	— Имот, стока се купува, здравето не може да се купи. И да си знай човек ума, да се труди, да работи.
	— И аз тъй казвам — съгласи се г-жа Галчева. — То и от бога има, ама което човек сам си направи, никой не може да му го стори. — Тя погледна малко по-продължително Нона, погледна Галчева и прибави: — Аз защо казвам на Владимира: на тебе, синко, нищо друго не ти трябва, службата си гледай, пази се…
	— Добре, но той не се пази! — засмя се Нона и посочи към Галчева.
	Старата жена най-напред се изненада и учудено изгледа Нона, после се усмихна, както се усмихват на лудориите на децата, и каза:
	— Пази се той, аз знам, че се пази.
	— О, госпожо! — засмя се Нона. — Да знаете само какво прави той, какъв е той! Преструванко!
	Галчев, който от дохождането си досега почти не беше се обадил, взе да се смее. Г-жа Галчева пак се усмихна, направи след туй сериозно лице и се обърна към Манолакя, който й говореше нещо. Нона се позавъртя, погледна Тоша и тръгна към него. Ако Манолаки изглеждаше спокоен и както винаги си беше приказлив, Тошо беше умислен и скорошната разправия с баща му още го гнетеше. Нона седна до него и ниско му заговори нещо.
	По едно време гостите станаха. Санка, а още повече Нона, се опитаха да ги задържат, поканиха ги да останат за обед, но те отказаха и си заминаха.
	Като че нищо да не беше се случило, Манолаки си влезе пак в стаята и повика Тоша при себе си. И след малко пак се чу, че се карат. Наплашена от по-рано, Санка тръпнеше и се ослушваше.
	— Чуй ги, Ноне, чуй ги — шепнеше тя.
	— Нищо няма, Санке. Остави ги.
	— Иде ми да си взема очите, да вървя, да вървя и да не се върна вече. Не мога да ги слушам да се карат тъй…
	Нона се прибра в стаята си. След малко при нея влезе Тошо. Той беше пребледнял и измъчен.
	— Ноне, искам да приказвам сериозно с тебе за една работа — каза той, като сядаше.
	— За кое, бате Тошо? За фабриката ли?
	— Остави шегата, Ноне. Не е до смях сега. Слушай, Ноне, не ни бива таз година, храните бяха слаби, цена няма. Не можем да отворим очите си от борчове. Тати ще продава от овцете — и туй няма да помогне. Пари трябват, много пари. Слушай, Ноне, само един човек може да ни спаси.
	— Кой, бате Тошо?
	— Годеника ти може да ни спаси. Още сега да вземеш да му пишеш.
	— Но той скоро ще доде.
	— Нищо, ти пак му пиши. Нека види там, нека да подготви работата. Слушай, Ноне, пиши му тъй: ще припишем чифлика на негово име — ей тъй, за форма само, а той ще направи ипотека. Там, в Швейцария, дават пари с малка лихва. Като сключим този заем, ще се разплатим и ще ни останат пари да си поуредим работите и да се замогнем. Само туй ще ни спаси, нищо друго. Вземи, Ноне, и му пиши.
	— Тати съгласен ли е?
	— Той ли? Той… — Тошо се замисли, но тозчас, ободрен от някаква мисъл, дигна глава. — Той, като стане работата, като се уреди ипотеката, ще се съгласи, аз знам, че ще се съгласи. Пиши ти на годеника си, още сега му пиши.
	— Добре, бате Тошо, ще му пиша.
	Нона не вярваше, че баща й е съгласен с тоя план. Не беше уверена също тъй, че може да помогне и Жан. Но тя не искаше да откаже на Тошо и още на часа седна на масата и взе да пише на годеника си. Усмихната, без да се замисля, тя пишеше бързо, като повтаряше почти същите думи, които й казваше Тошо.


	XXIV

	Един празничен ден Тошо и Нона бяха отишли на сбор в Енидже. Надвечер, когато вече щяха да се връщат, те се намериха с Алекси и Милчевски и докато се питаха кой как ще си ходи, зададе се каруца със звънци и в нея видяха Галчева. Той се връщаше от града и не очакваше да ги намери тука. На всички се искаше да останат наедно и тъй като вече се мръкваше и повече не можеха да се бавят, решиха да се прехвърлят всички в каруцата на Галчева. Нона остави кабриолета си на Мурада, качи се и седна до Галчева. Пред тях седнаха Милчевски и кметът. Тошо беше се забавил в кръчмата и като намери всички места заети, качи се отпред до войника.
	— Туй място е добро за мене — утеши се той. — Ще караме с момчето конете.
	Замръкнаха още докато бяха в село. Не се бояха, че ще закъснеят, защото Сеново не беше далеч, пък и месецът, още розов и не огрял, както трябва, се показа вече по средата на небето. Вън в полето взеха да ги настигат каруци, претоварени с моми и ергени, които си отиваха. Ту от едната, ту от другата страна префучаваше някоя каруца, конете бясно се мятаха, ергените се провикваха, а момичетата, червендалести, със златни пендари на гърдите, пееха, раздрусани наляво-надясно. Едвам преминеха едни каруци, други се задаваха отзад и също тъй с трясък, с викове и с песни отминаваха. Гъст прах се вдигна и се застоя над пътя.
	— Че такова, туй… ний ще се задушим тука! — извика Милчевски. — Защо да гълтаме тоя прах, друг път няма ли?
	— Има един път, на тая страна, но той е далеч — обади се Тошо. — А нататък е границата, ей я е де е, вижда се.
	Галчев погледна нататък, накъдето показваше Тошо.
	— Ако искате, можем да минем по границата — каза той. — Там е чисто и пътят е по-хубав.
	— Наистина! — зарадва се Нона. — Ура! Оттам ще минем! По границата ще минем!
	Милчевски и Тошо също се съгласиха. Само Алекси някак недоверчиво каза:
	— Бе то… да сме по-далече от границата, по-добре ще е.
	— Не, не! Оттук ще минем! — настояваше Нона. — Бай Алексе, ти какво… По границата! По границата!
	— Хубене, карай към границата! — заповяда Галчев на войника.
	Обърнаха каруцата право към север и месецът, който от розов беше станал жълт, остана сега зад тях. Тръгнаха из един дол, тъй плитък и с такива равни брегове, че не приличаше да е дол, а като че на това място полето малко беше се вгънало. Пътят слабо се белееше отпред в тъмнината. Милчевски и Тошо още обвиняваха Алекся, че се боял да мине по границата.
	— Защо ходихте в града? — попита Нона Галчева.
	— Изпратих майка си.
	— А! Тя отиде ли си? — учуди се Нона. И като се понаведе по-близо към Галчева, добави: — Какво каза? Не дава и дума да се каже, нали?
	Галчев махна с ръка.
	— Стари хора, какво да ги правиш. Каквото решим ние, то ще бъде. А когато всичко се свърши, и тя ще се съгласи.
	— Нали? И аз тъй мисля — зарадва се Нона.
	Колкото повече навлизаха в дола, толкоз той ставаше по-дълбок и по-тъмен, бреговете му се изправяха високи, стръмни, белееха се скали. Един завой преграждаше дола като със стена и там, на самия връх, се виждаше малко бяло здание. То беше български пост, а насреща през дола беше румънският. Не бяха по-далече от двеста-триста крачки от постовете. Каруцата спря: Галчев слезе и тръгна пеш нагоре из баиря, за да предупреди войниците. За пръв път пътниците усетиха мразовития лъх, който идеше от границата, притаиха се и се умълчаха.
	Галчев се виждаше донякъде нагоре из баиря, след туй се изгуби в тъмнината. Мина се доста време. Изведнъж един силен, грозен глас, едно страшно заплашително „стой!“ екна отгоре откъм поста. Тозчас, глухо и по-надалече се чу гласът на Галчева, който викаше: „Ганьо Иванов, аз съм! Ганьо, аз съм. Аз съм, Ганьо! Подпоручика! Подпоручика!“. Часовият, както се виждаше, не беше познал Галчева, но никой не се съмняваше, че те скоро ще се разберат. Но ето че второ, също тъй грубо и страшно „стой!“ се раздаде. Обади се и часовоят от румънския пост. Неговото „стой!“ не беше отсечено и късо като на българския, а тънко, провлечено, издигаше се нависоко в нощта. Галчев все се чуваше да вика, тревожно, настойчиво. Положението ставаше лошо. Ако часовите извикнеха още веднъж, за трети път, „стой“, след туй вече щяха да стрелят. Милчевски стоеше като втрещен, с изпъкнали очи. Нона беше се хванала с две ръце за каруцата и загледана нагоре към поста, готова беше сякаш да скочи. Алекси слезе, отиде малко настрана и приседна на земята.
	Времето, което се измина тъй, не беше повече от няколко секунди. Гърмежи не се чуха. Напротив, чу се гласът на Галчева, по-равен, по-спокоен. След малко отгоре, откъм поста, някой извика: „Карайте насам!“ Каруцата тръгна полека нагоре.
	— Ето какво е границата! — каза Алекси, като се качваше. — Аз защо ви казах да сме по-далеч.
	— Че може ли тъй! Да не познаят офицера си — каза Нона. Милчевски, пребледнял, мълчеше, мълчеше и Тошо. Само Хубен се усмихваше.
	Като се качиха горе на поста, намериха Галчева да се разправя още с войниците, после доде при тях. Излезе, че часовоят, същият тоя Ганю Иванов, името на когото всички бяха научили, недочувал и затуй не познал отведнъж Галчева.
	— Нищо, нищо. Добре, че се свърши благополучно — говореше Алекси.
	— Такова, туй… — проговори и Милчевски. — Ако беше казал още веднъж „стой“? А, Галчев? Ако беше казал още веднъж стой, какво щеше да стане?
	— Щяха да ни направят на решето, туй щеше да стане — каза Тошо.
	— Аз не разбирам! Как може тъй? — сърдеше се Нона. — Да не познаят своя офицер. Може ли?
	Галчев каза още нещо на войниците, качи се и тръгнаха. Минаха покрай румънския пост, пред който стоеше часовоят, след туй каруцата задрънка надолу по границата. Като се отдалечиха и се намериха сред полето, всички се поотпуснаха и се разгълчаха.
	— Бай Алекси, ти защо слезе? — смееше се Милчевски. — Аз, кай, ще сляза малко. Защо слезе, а?
	— Слязах, защото бяха ме заболели краката да седя на едно място — каза Алекси.
	— Не, такова, туй… разбра, че ще стрелят, та да бъдеш на ниско, да те не ударят. Знам те аз тебе!
	— Не е вярно, какво приказваш ти! Таквоз нещо не съм помислял!
	Месецът стоеше на същото си място сред небето, но беше побелял, чист, светъл и лееше тиха бяла светлина. Донякъде ясно се виждаше наоколо — тук жълти стърнища или гъста суха трева, там някоя уединена нива с кукуруз. По-нататък всичко се сливаше в една бяла млечна мъгла и ако от полето много малко се виждаше, небето беше просторно и светло. Никакъв звук не се чуваше, никаква жива душа не трепваше. Дълбока, безмълвна тишина пареше навред, като в някаква пустиня. Само лъчите на месеца искряха и се чупеха като сребърни жици. Беше станало доста късно и от време на време полъхваше хладен мощен ветрец.
	— Малко остана, щях да скоча да видя какво става — говореше Нона. — Какви са тез работи! Но ти не трябваше да слизаш. Друг път няма да слизаш не искам. Ще си стоиш при нас.
	— Добре, добре — усмихваше се Галчев. — Не ти ли е студено? — Той разгъна шинела си и го хвърли върху нейните и своите колена, после погледна към месеца, като че искаше да познае кое време е, и каза: — Майка ми трябва вече да е стигнала и да си е вкъщи.
	— Е, майка ти не ме харесва, нали? — пошепна Нона. И тъй като Милчевски, Алекси и Тошо се разговаряха високо помежду си, Нона се понаведе към Галчева и му каза: — А у дома чакат годеника ми. Има писмо, че скоро щял да доде. Много късно. Аз ще избягам същия ден при тебе, да знаеш.
	— Добре, добре — продължаваше да се усмихва Галчев. Той поиска да завие по-добре Нона и ръката му срещна под шинела нейната. Нона хвана ръката му и я задържа в своята.
	— Ах, каква нощ, каква месечина! — заговори възторжено тя. — Може ли да се пее тук? Ще запея. Не, по-добре да си мълча — каза тя, облегна се на рамото на Галчева, погледна към месеца и се усмихна. Милчевски, Тошо и Алекси все тъй високо се разговаряха. Мина се около четвърт час. По едно време Галчев извика ма войника:
	— Спри, Хубене, спри, спри!
	Едвам позатихна шумът от колелетата и някъде отпред, пак тъй тънко, проточено и високо се чу: „стъ-ъ-ъ-ъ-й!“ и, както по-рано, леден ужас полъхна от тоя глас. Намираха се пред румънски пост. Галчев стана прав в каруцата и високо извика на румънски:
	— Мъй баете! Аичи е локутинентул булгар! (Момче, тук е български поручик!)
	Галчев повтори това два-три пъти, след туй седна в каруцата. От срещната страна не се чуваше вече нищо — значи, войникът трябва да ги е чул и е разбрал кои са. Но едвам каруцата се подвижи няколко крачки, пак същото „стъй!“ процепи нощта. Галчев стана прав и извика:
	— Мъй баете! Аичи е локутинентул булгар!
	Откъм поста, както по-рано, никой не отговаряше.
	— Хай да се не видеше макар! — ядосваше се Алекси. — Тоз човек не разбира ли?
	— Втори път извика „стой“ — пришепна Милчевски.
	Но Галчев, който стоеше прав и навярно виждаше по-добре, беше спокоен. Той седна на мястото си и каза:
	— Карай сега, Хубене, полека.
	Никой не се обади вече, никой не ги спря, но нищо и не виждаха. Изведнъж като из земята израснаха белите стени на един пост, огрян от месечината, току пред тях светна нож и едно усмихнато лице с черна рогата шапка се показа — румънският часовой, който беше викал преди малко и който сега съвсем не изглеждаше страшен. Галчев го попита за техния офицер, после запали цигара и запуши. Някакво недоверие, което идеше от преживения страх, караше Алекси и Милчевски да бъдат прекалено любезни с войника. Колкото можеше да говори румънски, Алекси обясни, че са били на сбор, че са закъснели, че времето е хубаво, но е все суша.
	— Аз съм кмета на Сеново — каза той.
	— Аз пък — обади се Милчевски и показа с ръка към гърдите си, — аз съм шеф де поща в Сеново, ши фачем инспекцията ла граница.
	— Бине! Бине! — усмихваше се войникът.
	Тръгнаха пак напред и, когато се отдалечиха, пръхнаха да се смеят всички.
	— Фачем инспекция ла граница! — смееше се Алекси на Милчевски. — Като не знаеш, защо барем се обаждаш?
	— Защо? Такова, туй… не е ли тъй?
	— Ти ли правиш инспекция? Инспекцията я прави Галчев, а ний сме дошли само да берем страх — каза раздразнено Алекси, като си спомни колко премеждия бяха прекарали.
	Нона беше се облегнала на рамото на Галчева и се усмихваше. Месецът огряваше кръглото й лице и го правеше бледно и бяло, очите й, заобиколени от гъсти мигли, се тъмнееха. Тя имаше много за казване, а мълчеше и само се усмихваше. Никога тя не се е чувствувала тъй щастлива. Тая бяла тиха нощ, тия непознати и пусти места, огрени от месечината, белият път, който лъщеше и лъкатушеше пред тях — всичко туй й се струваше като някой чуден фантастичен свят, създаден само за да бъдат заедно с Галчева, да пътуват тъй наедно с него. Тя стисна ръката му и прошепна:
	— Нали ме обичаш? Кажи, че ме обичаш. О, колко много те обичам аз…
	Тя отпусна глава на рамото му и затвори очи. Сърцето й преливаше от радост и щастие. И тъкмо защото се чувствуваше тъй щастлива, тя усети страх от бъдещето и се замисли, спомни си за майка си, после за Гърдя.
	— Знаеш ли, че Гърдю ще оздравее? — пришепна й Галчев и Нона потръпна от някакъв суеверен страх, като разбра, че докато бяха мълчали, и той, и тя бяха мислили за Гърдя. — Един доктор от болницата ми каза, че бил добре и скоро щели да го изпишат.
	Нона не каза нищо. Каруцата възлизаше по една малка стръмнина и тишината, която настъпи, накара Алекся, Милчевски и Тоша да прекъснат изведнъж разговора си.
	— Галчев — обади се плахо Милчевски. — Такова, туй… какъв пост има сега, румънски ли, български ли?
	— Сега пък на какво ли ще налетим! — каза също тъй тихо Алекси.
	— Наближаваме наш пост — каза Галчев. Той се поогледа наоколо и прибави изненадан: — Че ний сме дошли до него, поста е ей тука!
	И наистина каруцата излезе наравно и веднага пред тях се показа под китка черни дървета малката къщичка на поста. Никой не се обади оттам, никой не им извика да спрат. Помислиха, че войниците са заспали или че всички са се прибрали вътре и затуй не ги виждат. Додоха до самия пост. Изведнъж пред него се мярна войник с пушка. Хубен спря каруцата.
	— Кой е там часовой? — попита Галчев.
	— Аз, г-н подпоручик. Димов Пеню Ангелов.
	— А, Пеньо, ти ли си? Защо не се обаждаш?
	— Познах ви, г-н подпоручик — отговори весело войникът, като се усмихваше. — Аз още отдалече по звънците ви познах, и по каруцата.
	Излезе и старшият на поста. Галчев заговори с него.
	— И в секрет ли имате? — учуди се той по едно време. — На коя страна?
	— Към дола, г-н подпоручик.
	— Виж, това не е добро — каза Галчев, като се обърна към пътниците. — Може войниците да не ни познаят и да ни направят нещо.
	Секретните постове, от двама или трима войника, се поставят на някое затулено и скрито място, войниците се пазят да не ги забележи някой и отиват на поста вечер по тъмно. Тук, на тая граница, тия постове ги поставяха по ония места, гдето най-често минаваха контрабандисти и бегачи.
	Излезе, че старшият на поста знаеше где е секретният пост. Галчев веднага го изпрати напред да намери войниците и да ги предупреди. Когато старшият вече не се виждаше, Галчев каза на Хубена:
	— Хубене, карай сега полека, и да внимаваш.
	Това предупреждение и тая предпазливост сковаха изведнъж сърцата на пътниците. Ами ако старшият не намери войниците? И ако те ги вземат за контрабандисти, за каквито бяха излезли да вардят, и се нахвърлят отгоре им? Всички мълчаха и се оглеждаха наоколо. От време на време измежду подрънкването на звънците се разливаше лекият и също тъй звънлив смях на Нона. На нея й беше и страшно, и весело. Мъжете мълчаха и се оглеждаха наоколо. Огряно от месечината, потънало в тишина, полето приемаше тайнствен вид, като че навред се спотайваха опасности. Някъде високи бурени се клатеха и тъмнееха и на пътниците се струваше, че са хора; някъде се чуваше сух провлечен шум, а след малко се виждаше нива с изсъхнал кукуруз, сред който някой лист прошумяваше. Изведнъж се показа някакво бяло петно. То се движи, иде насам, пораства и отведнъж се разбра, че е старшият на поста.
	— Е, какво, намери ли ги? — попита Галчев.
	— Намерих ги, г-н подпоручик.
	— Каза ли им, че сме с каруца?
	— И със звънци! — засмя се Нона.
	— Казах им, г-н подпоручик.
	Галчев освободи старшия на поста да си върви. Каруцата бавно и предпазливо се движеше напред, поиздрънкваше някое звънче. Нона, облегната върху рамото на Галчева, щом видеше проточеното от страх лице на Милчевски, захващаше да се смее. Гледаха на всички страни, но где бяха войниците от секретния пост, не можеха да разберат. А пък, легнали някъде в тревата, войниците навярно ги следяха и наблюдаваха, докато минават.
	Най-после, за голямо облекчение на всички, каруцата остави границата, отби се и тръгна навътре по един път, който щеше да ги заведе направо към Исьоренския чифлик. Но макар че оставиха границата, трябваше да се мине доста време, да се отдалечат достатъчно и чак тогава да се отпуснат и разприказват. След малко се показа на месечината като дълъг бял пояс каменната ограда на чифлика. Брястът се тъмнееше неподвижно, като че беше задрямал, а под него се белееше къщата. Чифликът не беше по-далеч от двеста-триста крачки. Каруцата спря и всички зарадвани слязоха на земята. Мъжете запушиха и загълчаха.
	— Слава богу! Отървахме се — каза Алекси.
	— Такова, туй… още веднъж не ми трябва да ходя по границата — призна си чистосърдечно Милчевски.
	— Фачем инспекция, а? — дразнеше го Алекси и се смееше.
	Нона стоеше настрана и гледаше небето. Месецът оставаше зад нея, тя гледаше звездите над баиря на изток и, както винаги, едно чувство на успокоение, една сигурност, че е у дома си, я завладяваше. И все й се струваше, че тия познати звезди, от същите тези места, на които тя беше навикнала да ги вижда, й кимат весело и й казват: „Здравей, Ноне!“.
	— Я чакайте! — извика Алекси. — Слушайте! Вълк вие.
	— Не може да бъде — каза Тошо. — Вълк по това време.
	— Не, вълк беше, чух го много хубаво. Ей го пак, слушайте!
	Откъм север, някъде отвъд границата, където небето беше тъмно и нямаше звезди, се чу издебело и проточено вълчи вой, издигна се, разля се страховито и отведнъж секна. Стана толкоз тихо, че се чу как пошумяха наблизо изсъхналите тръни. Полъхна остър хлад.
	— Да те вземе мътната, да те вземе! — каза Алекси, като махна ядосано с ръка нататък, отгдето се чу вълкът. — Чунким малко страх брахме таз нощ, че сега и от тебе…
	Всички се засмяха. Почакаха, ослушаха се още, но вълкът вече не се обади. Кучетата от чифлика лаяха.
	Тошо и Нона си взеха сбогом от всички.
	— Прекарахме много добре. Аз съм много доволна — говореше Нона и за да я чуе само Галчев, добави: — Аз съм много щастлива!
	Тя и Тошо си тръгнаха към чифлика.


	XXV

	Като се върна на поста, Галчев не си легна веднага, макар че вече се съзоряваше. На другата вечер той също тъй стоя до късно, беше някак особено възбуден и весел. А като прекара през ума си всичко, което беше му се случило през деня, той не намери нищо необикновено: както винаги, беше слизал в Сеново, срещал се беше с кмета, с Милчевски — приказваха, играха на табла. Но Галчев си спомни, че през всичкото време той беше си мислил за Нона, и разбра, че оттук именно идеше тая веселост, това чувство на безпричинно на пръв поглед щастие, което непрекъснато го държеше.
	Той и сега си мислеше за Нона — откъслечни мисли, бързи, променливи. Често ставаше и захващаше да се разхожда из стаята, гологлав, с разкопчана куртка, спираше се срещу отворения прозорец и се усмихваше, сънливо и тихо пееха щурци, някъде по-далеч се чуваше да лае куче или прогърмяваше каруца. Понякога пък се чуваше глас, който не се знаеше от що и отгде иде — сякаш самата тишина проговорваше. Галчев дохожда до самия прозорец. Тъмнината, която е затворена в рамката на прозореца, отначало е еднаква, но после се разделя надве: горе е по-светло и тук-таме греят звезди, долу е тъмно и черно — това е полето, което се простира чак до хоризонта.
	Галчев започва пак да се разхожда и след малко, като държи ръцете си в джобовете и се усмихва, спира поглед върху книгите на масата си. Отначало като че нищо не вижда, после една дебела тетрадка, неподвързана, зле съшита, се отделя от другите книги, той посяга, издърпва я и едновременно с това сяда. Тая тетрадка е дневникът му, който той редовно води от някое време насам. Както е добре разположени не му се спи, най-добре ще бъде да запише нещо в дневника си. Все тъй усмихнат, той взема перото и се приготвя да пише, но за да види на коя дата се е спрял последния път, обръща на отвъдната страница. Неволно той се зачита там, обръща още три-четири страници назад и пак се зачита. Той оставя перото и решава, преди да напише нещо ново, да прочете онова, което беше писал през последните дни. И ето какво прочете там:
	_Събота, 24 август._ — Присъствувах днес на аутопсията, която лекарят направи на убития при X. контрабандист. Аз познавам няколко души от Сеново, които се занимават с контрабанда (показа ми ги моят предшественик). Те не изглеждат на лоши хора. Едни от тях се занимават с контрабанда от бедност, други — те са самотници, без деца, без близки — от любов към приключенията. Убитият на наша територия, от наши войници, контрабандист е татарин. Аз не се вгледах добре в него, но ми се стори да е беден човек — лактите на антерията му бяха закърпени. И каква контрабанда е носел? — Една рола гьон около 20-25 кг, едно чувалче сапун и една кутия цигарени книжки. Всичко туй беше разпиляно около него. Войниците бяха покрили трупа с трева. Когато докторът щеше да започне аутопсията, каза да махнат тревата и да открият трупа. Обърнаха го по гръб и когато разкопчаха антерията му, падна нещо от пазвата му, завито в хартия. Докторът го разгъна: показаха се две червени дървени свирчици, каквито се продават по панаирите. Докторът ги загърна пак в хартията и ги тури настрана. Аз започнах да пиша съдебномедицинския акт, както ми диктуваше докторът: „Труп на 45-50-годишен мъж, добре развито и добре охранено тяло, под лявата гръд рана от огнестрелно оръжие…“. Малко по-късно докторът се поумори и като повика един войник да тури в устата му една цигара и да я запали — той сам не искаше да пипа нищо с изцапаните си каучукови ръкавици, — потърси с очи пакета, позамисли се и каза: „Видя ли свирчиците? Той трябва да е имал деца и на тях ги е носел. Ех, таквоз нещо е живота!“…
	_Сряда, 28 август._ — Нещо особено забелязвам в тукашните места: след като заседне слънце и се мръкне добре, в продължение на един час става много тъмно, а след туй тъмнината постепенно се разсейва и става толкоз светло, че не само може да се вижда добре, но могат да се различават и отделните цветове. Като че грее месечина или като че са бели нощи. (Да се назначават патрули тъкмо в тия часове: това затъмняване ще е известно на бегачите и те навярно гледат да се възползуват от него.)
	_Четвъртък, 29 август._ — Селата отвъд границата са все български. Сега цял ден полето е пълно с хора. Забелязал съм, че когато минавам по границата, ония, които се отсам, у нас, нито ме и поглеждат. Напротив, българите, които са оттатък, били те мъже или жени, каквото и да работят, ще спрат и ще ме гледат, докато замина. След туй пак ще продължат работата си. Приказвах с едного, който товареше снопи до самата граница. Имотен човек изглежда да е, добре облечен. „Преди, казва, когато бяхме свободни, като додеше някой стражар, не му давахме хляб, не му давахме ечемик за коня. От партизанство го правехме, от лошотия. Сега да доде наш стражар, всичко ще му дадем. Аз самичък ще взема да разведа коня му. Не коня му — ботуша си да събуе, и него ще развеждам като кон.“
	_Събота, 31 август._ — Тая сутрин, на разсъмване, хванахме един контрабандист пред самия пост. Когато го хванали войниците, той взел да се бие по главата с юмруци: „От двайсет години, рекъл, минавам таз граница, зная пътя, зная местата. Как ми се обърка ума таз сутрин! Като излязох на тоя път, мислех, че съм излязъл на пътя за Сеново. А пък то — вървях, вървях и право на поста!“
	_Вторник, 3 септемврий._ — Много жени, инак хубави, отблизо губят: открива се някой недостатък, макар малък, макар грижливо прикриван. И разочарованието иде много бързо. С Нона не е тъй. Колкото я гледам, по-хубава, по-жива, по-очарователна изглежда. Как се менят очите й, какъв блясък грее в тях и колко е изразителен погледът й — в очите й се чете вече туй, което мисли, което не одобрява или което й е приятно, което се кани да каже или което ще премълчи. Когато е пред мене, струва ми се, че я виждам за първи път, когато си отиде, образът й, все тъй жив и ясен, още стои пред мене.
	_Петък, 6 септемврий._ — Като наблюдавам селяните от Сеново, виждам, че всички могат да се разделят на три категории: богати, от средна ръка и бедни. Богатите нямат нужда от държавна помощ, средните също могат да се оставят сами на себе си, те как-как ще си помогнат. Всяка държавна помощ, напротив, трябва да се отправя и да достига само до бедните. И колко може да се направи! Аз, например, бих постъпил тъй: училищните, черковните и държавните земи, колкото ги има, бих ги събрал наедно. Ще се получи земя, колкото на едно голямо стопанство. Всички бедни селяни, каквито са всички крайненци — Велко, Дядо Пеювите синове, Нейчо, Йови, Динката и др., ще бъдат зачислени в това стопанство, в тая селска задруга, тъй да я наречем. Всеки ще влезе с парчето земя, което има, с добитъка си, с колата си или само с работните си ръце, на себе си и на семейството си. Ще работят като в някой чифлик, но чифликът ще бъде техен. Ще бъдат като братя, за всички ще има работа, всички ще се ползуват еднакво от плодовете на труда си. Още отсега може да се предвиди, че ще има повече хора, отколкото са нужни за обработването на земята. Затуй ще се уреди и птицевъдство, овощарство, пчели. Чудеса могат да се направят. Това е една идея, един голям план, който аз подробно ще трябва да проуча и разработя.
	_Понеделник, 9 септемврий._ — На пост №8 „Караджата“ има едно куче, което войниците наричат „Паша“. То е голямо, черно, очите му гневно гледат и горят като въглени. Напоследък то е станало толкоз зло, че войниците не смеят вече да го водят със себе си, тъй като то се хвърля върху всеки човек и може да разкъса някого. Държат го не вързано, а в клетка, гдето то все ръмжи и лае. Ще трябва ли да го застреляме, или да го изпратим на постовете край морето, гдето по няма хора.
	_Вторник, 10 септемврий._ — Пак ни се случи да заловим един интересен бегач. Той беше един българин откъм Бабадашките села, стар човек, беден — дрехите му бяха кръпка до кръпка. Изглеждаше да е глух или се преструваше на глух. Повтаряше все едно и също: „Дъщеря имам женена в Беш-тепе, унуки имам, тях отивам да видя“. Ще каже една дума, а половин час ще мисли. Преди да го обискираме, казах му каквото има да го даде сам, ето кмета е тук (Алекси беше при мене), всичко ще се опише и негово ще си бъде. Той мисли, въздиша, пъшка. После взе да бърка ту тук, ту там из дрехите си, като изваждаше по един, по два или по три златни наполеона, или лири. На масата се събра цяла купчина злато — 35 жълтици. Войниците се спогледаха смаяни. Алекси също изгуби дума и ума.
	_Четвъртък, 12 септемврий._ — Доде ми на ум една потребност от уредбата на селската задруга: воденето на сметките трябва да става по възможност най-просто, за да не отнема много хора и да не избие в бюрократизъм. Управлението трябва да е основано върху познати обичаи и правила в подобни случаи, да напомня управлението на частните чифлици, на овчарските къшли, на зеленчуковите градини на габровците. Друга подробност: когато материалното положение на някой член на задругата се измени, напр. получи зестра или наследство и поради туй придобива възможност да работи самостоятелно, той напуска задругата. Обратно: когато някой селянин (богат или от средна ръка) по една или друга причина обеднее, той ще потърси спасение в задругата. Но за всичко туй аз ще трябва да помисля, да проуча някои работи и след туй подробно да разработя плана и уредбата на задругата.
	_Събота, 14 септемврий._ — Получих от ротния командир едно писмо, което аз очаквах: в щаба на ротата са получили сведения, че при мене, на поста, били идвали жени. Искат ми се обяснения — кои са тия жени и защо дохождат на границата.
	_Събота, 14 септемврий._ — Откато мама е при мене, можах да забележа колко много се е изменила: по-рано бедността, лишенията и страданията я каляваха, даваха й сили и една особена коравина на духа. Сега тя като че се бои да не изгуби едно щастие, за което дълги години е мечтала. Миналата вечер закъснях и се върнах на разсъмване. Цяла нощ тя стояла и ме чакала, без да мигне. От страх, от безпокойство и от умора тя беше тъй изтощена, че приличаше на побъркана, на изумена. „Страх ме беше да не ти се случи нещо, като гледах какво е тъмно, страх ме беше да не паднеш в някой трапя“ — това повтаряше. На другия ден, като се поободри и доде на себе си, аз пак я попитах какво ще каже за Нона. Тя въздъхна и каза: „Мене да питаш, синко, не ми се ще, пък ти каквото кажеш“.
	_Четвъртък, 19 септемврий._ — Получих ново писмо от ротния командир. Искат ми се по-подробни обяснения. Ясно е, че се прави от някого интрига. Говорих с Нона — и тя е съгласна да открия всичко. Нас нищо не може да ни раздели. Пред бога Нона е моя жена (тя сама каза това). Мисля, че най-добрият отговор от моя страна ще бъде да дам рапорт, с който да поискам да ми се разреши да встъпя в брак. Така ще направя.
	_Събота, 21 септемврий._ — Започнах тоя дневник, за да записвам преживяванията си и тъй като това го правя преди всичко за себе си — да бъда напълно искрен. Аз обичам Нона. Обичам — каква слаба дума! Някога аз мислех, че ако поискам (зарад майка си и зарад сестра си), мога да отмина Нона, да не я обикна или, ако я обикна, да се оттегля настрана, когато поискам. Какво заблуждение! Сега виждам, че Нона е всичко за мене — живот, смисъл на съществуването ми. Когато се радвам, когато чувствувам, че живея, когато светът открива пред мене нещо от своя смисъл — аз мисля само за нея, за Нона. Колко пусти и безрадостни ми се сториха тия полета, когато додох тук! Като че бях попаднал в някаква пустиня. Сега е друго, сега връз всичко Нона е сложила някакъв отпечатък от себе си; когато вървя из някой път (пътищата из тия широки равнини приличат на същества, които живеят свой живот), аз чувствувам живите следи, които Нона е оставила след себе си — нещо от блясъка на очите й, от усмивката и гласа й, от тропота на коня й!… Тия полета като че са създадени за Нона и Нона за тях. В мене е още живо първото впечатление, първата среща с нея: двама с Милчевски я видяхме да иде с кабриолета си измежду нивите (наближаваше жетва тогава), от двете й страни се люлееха класове, а тя, изгоряла от слънцето, усмихната и хубава, викаше нещо на Милчевски и махаше с ръка. Не зная защо още тогава си помислих: „Каква е, като самодива!“ И тъй като тук няма нито гори, нито реки, аз веднага трябваше да прибавя в ума си: „самодива на житата“…
	Като прочете последния ред и погледът му се премести върху бялата и чиста страница, Галчев взе перото, натопи го в мастилницата и развълнуван, усмихнат приготви се да пише. В същия миг долу телефонът зазвъни и Хубен още от стълбите извика:
	— Г-н подпоручик! Ротния командир ви вика!
	Галчев слезе долу и дълго време стоя на телефона. Сам той не приказваше, слушаше само и от време на време проговорваше: „Разбирам, г-н капитан! Слушам, г-н капитан!“ Когато остави слушалката, лицето му беше се изменило, беше станало бледно и замислено. Въпреки туй, той почувствува, че го обзема това нервно възбуждане, което го обземаше пред всяка важна работа. Той заповяда да впрегнат веднага каруцата и четирима войници, които щяха да додат с него, да се стегнат „в пълна бойна амуниция“. Сам той се затича нагоре по стълбите, за да се приготви.
	За дневника си той беше забравил и чудно му се видя, когато го намери разтворен на масата. За миг той помисли да го остави тъй, както си е, и да продължи да пише, когато се върне, но след туй го прибра в чекмеджето, заключи го и взе ключа със себе си. Веселото му настроение изведнъж го остави. Нямаше никакво съмнение, че размириците по селата са започнали. Той се облече набързо и слезе долу. Каруцата беше готова, войниците, с пушки в ръце, бяха се качили. Галчев хвърли цигарата и се качи отпред при Хубена. Каруцата влезе в пътя и задрънка в тъмнината надолу по границата.


	XXVI

	Давид Кьосето отиваше към крайната махала. Той беше много загрижен и ако срещнеше някого, нито се спираше да приказва, нито мислеше да се шегува, както му беше обичай. От няколко деня син му Йосиф го нямаше вкъщи, заминал беше някъде, но где, Давид не знаеше. От друга страна пък, той много добре знаеше какво се шушука и готви от някое време насам. От село бяха липсали, както казваха, още пет-шест момчета, най-буйните глави, най-разпалените, ония, които все с Йосифа лягаха и ставаха. Ако тия момчета ги няма, те са там, гдето е и Йосиф. Всички те бяха от крайната махала и Давид затуй отиваше там: ще се срещне с някого от бащите им и, направо или със заобикалки, ще гледа да научи нещо. Той бързаше и все тъй гледаше надалеч пред себе си.
	Като стигна в крайната махала, Давид позабави стъпките си и взе да се оглежда насам-нататък. Минаваше покрай къщата на Йови, брата на Гърдя, и видя навътре в двора жена му. Давид се спря.
	— Евтимийо! — извика той. — Де е стопанина ти, де е Йови?
	Йовевица се обърна и доде по-наблизо. Също като мъжа си, и тя беше висока и стройна жена.
	— За кого питаш?
	— За Йови, за кого. Де е той?
	— Че знам ли го де е Йови? Йови, откакто се е съмнало, не се е прибрал вкъщи и туй ми било мъже! — завика сърдито тя, като клатеше глава. — Като не са били кадърни да гледат къща, да не са се женили. Все по тез партии тичат, кучета да късат и партиите, и главата им!
	— Какво ма, какво си кипнала?
	— Кипнала съм, че ей дотук ми е дошло. — Тя тури нещо в престилката си, изправи се и тръгна към къщи. Когато вече щеше да си влиза, обърна се и викна:
	— Ако Йови ти трябва, ей там е хе! Към дядови Пеюви. Там са всички. Дошел е някой там, лъже ги, а те го зяпнали в устата и го слушат. Свойта работа не уредили, хорската ще уреждат!
	Все тъй сърдита, тя си влезе вкъщи. „Серт жена!“ — помисли си Давид, но веднага му мина през ума: „Евтимия има право, ако не са жените, нас и кучетата няма да ни ядат. На нас ни дай да седим в кръчмата и да бистрим политиката“.
	Давид погледна към най-крайните къщи, гдето живееше дядо Пею, спомни си думите на Евтимия и тозчас разбра каква е работата. Той беше чувал, че наоколо по селата обикалял Братоя Карталев, един прочут агитатор. Той не беше учен, селянин беше, но говореше хубаво, пък и отракан човек беше. Давид знаеше, че Карталев е бил през денеси в Енидже и оттам е дошел тука. „Той е дошел и него са отишли да слушат“ — каза си Давид и тръгна нататък.
	Не му се отиваше твърде към дядови Пеюви — кучета бяха синовете му, все ще се заядат с човека, но Давид беше любопитен и не можеше да се удържи и да не разбере какво става. Той знаеше, че крайненци нямат твърде доверие в него, защото го смятаха за приятел на кмета, на Илия и на другите чорбаджии. А и чорбаджиите много не го обичаха, защото син му Йосиф най-много против тях работеше. Така Давид оставаше по средата и не можеше да угоди нито на едните, нито на другите. Тайно в себе си той се гордееше с Йосифа и затуй клонеше на тая страна, накъдето беше и той.
	Дядо Пеювата къща беше малка, там много хора не можеха да се съберат. Давид я отмина и надникна към градината и към харманлъка. Там, под един навес, той зърна гърбовете на много хора. Ето где беше събранието. Давид се повърна, заобиколи и тъй се вмъкна под навеса, че почти никой не го забеляза. Пък и такова време беше дошло, че крайненци малко искаха да знаят ще ги чуе ли Давид или не.
	Под навеса имаше двайсет-трийсет души крайненци. Всички бяха прави и слушаха. Давид се поприлепи към гърбовете на селяните, които бяха най-назад, и като погледна над рамената им, видя, че наистина им говореше Карталев. Той тъкмо си почиваше и с една голяма червена кърпа бършеше челото си. Имаше сухо обтегнато лице, с тънки руси мустаци и със сини очи. Облечен беше нито по селски, нито по градски: с панталони, но с абичка и с червен пояс. На главата си носеше сив извехтял каскет.
	— Братя! — продължи той с остър прегракнал глас, като туряше червената кърпа в пояса си. — Дошел е съдбоносния час, най-важния, най-решителния час. Две сили, два врага ще се ударят — народа и неговите тирани! Народа ще раздруса юнашката си снага и ще смъкне изедниците от плещите си. Не сте ли виждали как бика, като се отърси, щото пръст и сламки има на гърба му — падат. Братя! Вий не трябва да седелите от другите, и вий трябва да се наредите там, дето са всички. Един голям камък сам човек не може го подигна, но като се съберат много, ще го подигнат не, ами ще го занесат, дето поискат. Сговорна дружина планина пробива.
	Той спря и помълча. Както изглеждаше, беше много уморен.
	— Братя! — продължи той. — Аз ви казах каквото имах да ви кажа. Помислете и решете. Но вий не може да решите друго, освен да се наредите и вий под знамето на народа. Бог е с нас и ще ни помогне!
	Той каза още няколко думи, които Давид не чу, и свърши. Нямаше нито ръкопляскания, нито се чуха одобрителни думи. От умора и напрежение Карталев беше пребледнял като смъртник. Той пак забърса лицето си с червената кърпа, някой му говореше, той го гледаше и го слушаше, но явно беше, че не разбира нищо. Все тъй залисан и разсеян, той тръгна да излезе. Двама от дядо Пеювите синове бяха с него. Карталев беше се поотдалечил доста, когато се досети, че трябва да си вземе сбогом, обърна се и каза:
	— Сбогом ви на всички!
	— Сбогом! Сбогом!
	Някои, които бяха по-отзад, извикаха:
	— Здраво дръжте и ний сме с вас!
	— И ний идем, и ний идем!
	— Не се делим от народа!
	Щом останаха сами, крайненци се поотпуснаха и тъй като от седене прави бяха се уморили, едни насядаха по стоварените в навеса мертеци, други наклякаха покрай стените и запушиха.
	— Е, сега какво ще правим? — каза Йови, който, както всякога, стоеше начело. — Кажете да видим.
	— Какво ще правим… То се видя вече какво ще правим — каза Велко и позасука дебелите си мустаци.
	— Работи му ченето на тоз главанец ей! — каза някой. — Говори, май с чиляк, като разпран.
	— Говори… Остави му говоренето — махна с ръка дядо Пею. — Кажи ми ти мене таквоз, кажи ми, дето го казва, влиза ли в работа, туй ми кажи. Бе, Йове! Аз май не му разбрах, май купешки са приказките му. Какво каза, а, Йове, какво каза?
	— Ехе! — извика Нейчо. — Чиляка приказва два сахатя, а той не разбрал!
	Дядо Пею се обърна цял към Нейча, кипна, брадата му затрепери, но се въздържа и не каза нищо.
	— Какво каза ли? — усмихна се Йови и се залови да обяснява на дяда Пея. — Каза да сме отидели таз нощ в Сърнено. Там щели да додат и от други села. Като се съберем много, щяло да се намери кой да ни поведе и да ни каже какво да правим…
	— Нищо не разбирам! — каза дядо Пею и замига изпод гъстите си, спуснати надолу вежди. — Нищо не разбирам! — повтори той. — Кой ще ни води… защо ще ни води…
	— Ех, дядо Пейо! — извика някой. — Много назад си останал ти!
	— Я го остави! Тоз чиляк като че от небето е паднал — разсърди се Велко.
	— Слушай, дядо Пейо — започна кротко Йови, като се усмихваше. — Народа не иска вече да търпи. Сега за пръв път ли ще го казваме, не го ли знаем. Та… като се съберем в Сърнено, ще ни дадат пушки и командири. След туй ще ударим на града и ще вземем властта. Ей какво каза Карталев.
	— А, тъй ли? — остана като втрещен дядо Пею. — Тъй била, а?
	— Тъй я! — сопна се Велко. — Йове, какво се разправяш. Ще вървим, дето са всички, и толкоз!
	— Таз работа трябва да се обмисли добре — каза Йови.
	Динката, с бледо навъсено лице и с увиснали черни татарски мустаци, както беше седнал върху дървата, скочи и замаха с ръка:
	— Какво ще мислим бе? Какво ще мислим? Малко ли сме мислили досега. Още ли ще търпим? Сеги му е дошло времето, сеги ще се разправим. Народа ще решава сега. Хайде! Грабвайте брадвите и да вървим!
	— И аз тъй ще кажа — обади се Нейчо. — Все ний ли ще теглим? Да вървим и туйто!
	Някои по-млади крайненци извикаха:
	— Ний сме го решили, ний отиваме.
	— Ще си видим сметките с кожодерите!
	— Да видим сега кой ще ни стои насреща!
	Йови почака, докато позамлъкнат, и се обърна към Велка:
	— Велко, ти какво ще кажеш?
	Велко прекара длан по мустаците си, пламна, рече да каже нещо, но се сепна: за първи път той видя Давида.
	— Ти какво търсиш тука? — сопна му се той.
	— Какво ще търся. Ей тъй додох — каза Давид. — Какво, и аз чиляк не съм ли?
	— Не си чиляк ти! Чорбаджийско ухо си. Да си вървиш оттука!
	— Я ме остави, Велко — каза Давид, като отначало се усмихваше, но после се разсърди. — Остави ме, че не знаеш какво ми е пламнала главата. Син ми Йосиф от три вечери го няма, де е отишъл, не зная, ама виждам, че и той е тръгнал по тез работи, дето ги разправяте тука. Момчето ми го няма — завика някак отчаяно Давид, като гледаше Велка. — Дошел съм да науча нещо за него.
	— Знам аз за какво си дошел. Дошел си да чуеш какво приказваме, та да го обадиш на чорбаджиите.
	— За Йосиф съм дошел! Йосиф е барем с вас.
	— Велко остави човека намеси се Йови. — Право казва бай Давид, че Йосиф е с нас. И той хубаво ни казваше, ама няма кой да го слуша. Остави ти бай Давида сега, кажи какво щеше да кажеш.
	Велко се поизпъчи, дигна единия си пръст и каза:
	— Да вървим! Туй знам аз. Както рече сватанака Динко: грабвайте брадвите и да вървим.
	Дядо Пею мина напред.
	— Къде бе, къде ще вървите? — бързо заговори той. — Де? Де? Кажи де? Ако е за сербезлик, аз съм по-сербез от тебе, чуваш ли? И я ги виж синовете ми, шест души са, като вълци, само да им река: дръжте! Къде ще вървиш? Какво ще правиш там? То е се едно да оставиш питомното, че да гониш дивото. Ний таквоз… нас си да гледаме, чуваш ли?… Нас си да гледаме. Сега му е времето да изорем Манолакювата нива. — Глъчката наоколо поутихна и крайненци дадоха ухо.
	— А поручика? — попита някой.
	— Поручика… Какво ще ни прави поручика?
	— Поручика го няма — каза Йови. — Таз сутрин ми каза един войник, че го нямало. Заминал надолу по границата.
	— Видя ли? Видя ли? — бързо заговори дядо Пею. — Ще впрегнем плуговете и ще изорем нивата. Ако, таквоз… ако не си помогнеш сам, кой ще ти помогне? Тя онази работа, в касабата, ти я остави нея, тя голяма работа, тя не е за нас. Засей, таквоз… засей ти нещо, ако можеш, та да не ти стоят децата гладни. Туй знам аз, другото е вятър.
	— Добре де — съгласи се Йови. — То е най-лесното, него можем да го направим, когато поискаме. А за другото? За него какво ще решим? Ако излезем да орем нивата, не е ли хубаво да идат някои от нас и към града? Ще свършат хората работата сами, сетне ще ни е мъчно. Бай Динко, Нейчо, не искате ли да идете вий? И там да има наши хора. Хайде! Вземете десетина души и вървете в Сърнено.
	Динката и Нейчо, недоволни, че не ги послушаха още в началото, мълчаха. На Давид Кьосето му мина нещо през ума и се поусмихна.
	— Какво се смееш? — клъвна го Велко.
	— Смея се, защото правим що правим, все в чифлика си удряме главите. Там ни е спасението.
	— Какво, ти за Манолакя ли си се замислил?
	— Не мисля за Манолакя аз. Мисля какво щеше да бъде, ако Манолаки беше умрял, а Антица беше жива.
	— Ха! — хлъцна от учудване дядо Пею. — Какво щеше да бъде, ако беше жива Антица? А, какво щеше да бъде?
	— Щеше да ви даде нивата, туй щеше да бъде — каза Давид. — И щеше да я даде без вик, без олелия. — Давид се позасмя, поклати глава и добави: — Бе тя и целия чифлик щеше да ви даде! Какво? Че тя го е казала, аз от устата й съм го чувал. „Нямаме нужда ний от толкоз много земя — думаше. — И сиромасите имат деца, и те трябва да живеят.“ Тъй казваше.
	Миг-два никой не продума. Всеки мълчеше и гледаше пред себе си, като че си припомняше нещо. Дядо Пею каза:
	— Бе Антица… Антица беше друго, Антица беше като майка за сиромасите. А сега, таквоз… нямаш Антица насреща си, а онзи багабонтин Манолаки. С него трябва да се разправяме.
	— И ще се разправим! — извика някой.
	— Той пак завел дело. Щял да ни съди, задето бяхме излезли да орем нивата. Искали сме били да го убиваме.
	— Лъже като циганин тоз дъртак.
	— Тошо ги прави тез работи! С началника наедно ги прави.
	— Свърши се! Няма началник сега!
	Омразата към Манолакя като че примири и събра пак наедно всички крайненци. И ония, които бяха около Динката, и те се наежиха срещу Манолакя. Дигна се страшна глъчка, от всички страни ругаеха Манолакя и му се заканваха. Щяха да отидат да изорат нивата, за това вече не ставаше дума — някои сега предлагаха пък да отидат в чифлика и да накарат Манолакя „да подпише“, че се отказва от нивата завинаги в полза на крайненци.
	Все пак Давид Кьосето минаваше за свой човек на Манолакя и като видя каква буря се дигна против него, стесняваше се да стои повече между крайненци и незабелязано се измъкна от навеса. Като излезе на улицата, неговата собствена грижа пак го намери и го притисна. За Йосифа той нищо не беше научил, макар че за туй беше дошел. След малко той видя Костадин ловеца вън на двора в къщата му и забърза към него. Едно от момчетата, които бяха липсали с Йосифа, беше Костадиновият син Янко.
	Най-напред Давид разправи на Костадина какво го носи тъдява. Костадин дялаше нещо, гледаше си работата и не можеше да се разбере слуша ли Давида или не. Отведнъж той захвърли теслата, забърка в пояса си за цигари и каза:
	— Аз тоя нехранимайко, моя син, да бях го усетил, щях да му дам нему едно ходене, ама не го усетих.
	Той запали цигарата си, дръпна от нея и продължи:
	— Казал на майка си — ама тя сега ми обажда мале, рекъл, дай да ти целуна ръка, че я се видим вече, я не. А на унуката ми, на Дениното момче, на Павля подарил му хармониката си — той беше си купил една хармоника оназ година от панаиря, — подарил му я и рекъл: мене може да ме убият, рекъл, вземи хармониката, Павле, и кога свириш с нея, да си спомняш за вуйча си.
	Гласът на Костадина малко потрепна, той закашля от тютюна, па отведнъж се скара на Давида:
	— Какво ходиш сега, какво се вайкаш? Твоя син е крив, той ги поведе подир себе си, той ги надъха. Ти, като баща, да беше го спрял, да беше го вразумил. Или си дошъл сега шега да си биеш с мене?
	Давид загледа учудено Костадина.
	— Гледай го какъв е — каза той. — Аз се чудя какво да правя, а той — шега. — Той се поразсърди и се обърна гърбом към Костадина. — Да съм го вразумял. Какво ще го вразумявам, малък ли е, глупав ли е? От мене повече знае, учен е, какво ще му казвам? Пък и дали иска да ме знай за баща? Човекът върши какво си ще, как ще стоиш насреща му?
	Разсърден, Давид си тръгна нагоре, като все си говореше сам със себе си. Като се поотдалечи, той се обърна: Костадин дялаше пак при вратника. Но не него гледаше Давид: отвъд неговата къща около навеса на дяда Пея, бяха наизлезли крайненци. И още не бързаха да си ходят, трупаха се на купища и като говореха, чуваше се чак дотука. Давид продължи пътя си. „Какво мислят да правят тез хора? — помисли си той и след малко сам си отговори: — Не знам какво мислят да правят, ама лоши работи има да стават от утре.“


	XXVII

	Нона отиваше към Сеново, караше бързо. Конят беше се запотил, наоколо му се носеше рояк мухи. Макар да помахваше често с камшика, Нона не гледаше коня, а над главата му беше спряла очи на поста. Тя искаше час по-скоро да види Галчева. От годеника й се получи телеграма, че е тръгнал и след три-четири деня щеше да бъде тук. С Галчева тя трябваше сериозно да поговори за това. „А какво ще направи той, ако му кажа, че оставам при него й не искам вече да се връщам в чифлика? — помисли си тя. — А кабриолета? Кой ще върне кабриолета в чифлика?“ — запита се тя и веднага се разсмя, като разбра, че за такава дреболия не струва да се мисли.
	Днешният ден изглеждаше, че ще бъде още по-горещ — тая сутрин роса нямаше, а слънцето, щом се понадигна малко нависоко, и припече. Отникъде не полъхваше ветрец, въздухът пареше. Старшият подофицер Левашки час по час снемаше фуражката си и бършеше зачервеното си лице. Но той страдаше не само от горещината: беше опасан с паласки отпред, с чанта през рамо. А друг път, той ще се покаже най-много от прозореца, и то с разкопчана куртка, гологлав и с перо зад ухото. Сега той не мислеше да се пази от слънцето, разхождаше се пред поста и твърде внимателно се вглеждаше ту към селото, ту към едната или другата страна на границата.
	По едно време той се спря: на запад, по пътя, който идеше откъм Исьоренския чифлик, се показа каруца — една черна точица сред жълтеникавия облак от прах, който беше се дигнал около нея. Тая черна точка се приближава, расте и Левашки разбра, че не е каруца, а кабриолет и че тоя кабриолет е на Нона. Той почака да види само дали кабриолетът ще отиде към селото или, както правеше най-често, ще свърне направо към поста. Високият черен кон препускаше по самия гребен на баиря, насочваше се към село, но отведнъж се обърна и тръгна право насам. Левашки сви вежди, тръгна към поста и извика:
	— Хубене!
	На вратата се показа Хубен.
	— Аз, г-н старши! — извика той и се спря. И той също тъй беше стегнат, с паласки, с презраменна чанта.
	— Слушай, Хубене, оная пак иде. Ти нищо няма да й казваш.
	— Коя, г-н старши?
	— Госпожицата. Ако те пита за подпоручика, ще кажеш: отиде по границата. Де е отишел, защо е отишел — за туй нито дума. Разбираш ли? Да си ням като риба. Да си държиш устата и да се научиш да пазиш тайна. Разбра ли?
	— Тъй вярно, разбрах, господин старши.
	Левашки походи още около поста и когато вече затупаха наблизо копитата на коня и се чу как задавено се плъзгат колелетата из праха, той зави набързо и отиде към навеса, за да бъде по-настрана. В същия миг кабриолетът на Нона спря пред поста. Високият черен кон беше лъснат от пот. Нона скочи от капрата — тя беше с къса синя дрешка и бяла рокля. Тя остави кабриолета на слънце — конят беше научен да стои, дето го оставят, — а сама, усмихната, със светнали очи, забърза със ситни бързи крачки към поста. Видра я посрещна и се заумилква около нея. Ханджар също подигна очи, изскимтя от радост, но го домързя да стане и остана на сянка. Нона погледна Хубена и се усмихна.
	— Как си, Хубене? — каза тя и не се спря, а забърза към стълбите.
	— Госпожице! — затича се след нея Хубен. — Подпоручика го няма.
	Нона се спря.
	— Няма ли го? Къде е?
	— Не знам. Няма го. Не зная къде е.
	— Как тъй не знаеш? Не каза ли де отиде? Откога го няма?
	— Тая нощ замина. По границата замина. А де е заминал, не знам, не ми каза. Не знам, не мога да ви кажа де е отишел.
	Хубен гледаше към земята, смущаваше се и се объркваше. Нона забеляза, че откъм навеса се показва Левашки, полуобърнат към нея, но не я гледаше, а като че повече слушаше какво говори Хубен. Нона разбра, че на Хубена е поръчано да говори тъй.
	— Е, добре де — каза Нона. — Аз няма да питам де е подпоручика. Кажи ми само той ли ти заръча да не ми казваш де е.
	— Не, г-це, той нищо не ми е заръчвал. Само че аз не зная де е отишел. Сега защо да ви лъжа, не зная де е заминал.
	— Добре, добре, аз ще си ида — каза Нона. — Бре, Хубене, откога си станал такъв дявол! — засмя се тя и тръгна към кабриолета. — Ако си доде подпоручика, ще му кажеш, че съм дохождала — каза тя, като се качи и взе юздите. — Кажи му, че съм в село и ще го чакам там.
	Тя се усмихна пак на Хубена, кимна с глава и шибна коня. След няколко минути тя беше пред кръчмата, изви, за да спре кабриолета на същото това място, гдето обикновено го оставяше, и с учудване забеляза, че кръчмата е затворена. „Какъв празник ще е днес?“ — помисли си тя. Като завърза юздите, тя слезе, понастани коня и погледна пак към кръчмата: един селянин — тя не беше забелязала отгде беше дошел — беше прилепил лицето си до прозореца на кръчмата и гледаше вътре. След малко той се обърна и Нона изтръпна: беше Гърдю. Лицето му беше поизбеляло, избистрено и слабо. Той погледна Нона учудено и весело.
	Без да погледне повече към него, Нона тръгна към станцията. Пред вратата я посрещна Милчевски.
	— Какво търсите тука? Как додохте? — плахо и шепнешката продума той. — Не ви ли срещна някой?
	— Кой да ме срещне, Гърдю ли? Ей сега го видях.
	— Не Гърдю, не. Други селяни, много селяни не ви ли срещнаха?
	— Боже мой, че какво има най-после? — учуди се Нона.
	— Елате, елате, ще ви кажа. — Милчевски въведе Нона в станцията и когато тя седна на един стол, той й каза: — Лоши новини. Навсякъде има бъркотии, размирици. В селата има бунт. Говорих тази сутрин по апарата, а сега не ми отговарят, може жицата да е прекъсната. Лошо, не знам… такова, туй, какво ще правим.
	— Но тук няма нищо — каза Нона.
	— Как да няма? Не виждате ли — кръчмата затворена, кмета го няма, стражарите ги няма — казват, избягали в града. Селяните се събират долу в крайната махала и такова, туй… аз седя тук и какво ще стане с мене, не знам. Но вий недейте се бави, идете си веднага.
	Нона стана и тръгна да излезе, но се спря.
	— Галчев го няма — каза тя. — Бях на поста, няма го. Войника ми каза, че заминал по границата.
	— Заминал ли? — учуди се Милчевски. — Такова, туй… туй не ми се харесва, щом е заминал…
	— Защо, какво има? — каза Нона и изведнъж, като че отмаля и седна на стола. — Вий трябва да знаете нещо, защо криете?
	Милчевски обърна към нея бледното си изпито лице.
	— Нищо не крия, г-це, какво ще крия. Аз такова, туй… казвам само, че положението не е розово. Какво ще крия.
	— Аз няма да си отида — каза Нона. — Тук ще стоя, какво ще ми направят. Йосиф не е ли тук? Йосиф ми е близък, Йосиф няма да позволи да ми направят нещо. Какво? — попита тя, като видя, че Милчевски клати глава. — Не вярвате ли, че Йосиф ще се застъпи за мене?
	— Йосиф не е тука. Такова, туй… туй, дето става днес, таквиз като Йосифа го правят. От три-четири дни Йосиф изчезна оттук. И казват, че заминал с чета.
	— С чета? Каква чета?
	Милчевски подигна рамене и нищо не каза. Нона потопи очи в земята, позамисли се и скочи. Тя се упъти към кабриолета си. Милчевски вървеше след нея.
	— Вий си идете. Такова, туй… то няма нищо, но си идете. Най-хубаво е да си идете. И не се бойте, нищо няма. Аз такова, туй… бих дошел да ви изпратя, но, знайте, станцията, няма кого да оставя.
	Нона не го слушаше, качи се на кабриолета и преди да тръгне, доде й на ум за Гърдя и се огледа наоколо. Най-напред тя не го видя — наоколо жив човек не се виждаше, — но като се вгледа по-добре, видя, че наблизо пред хотела, под сянката на един салкъм, стоеше Гърдю и гледаше към нея. Нона удари коня и без да гледа на голямата жега, още от самото място потегли в най-силен тръс. Сега едвам й стана ясно защо беше я лъгал войникът и я обзе тревога. Не се безпокоеше за себе си, а мислеше за Галчева. Искаше да се върне на границата, но знаеше, че пак нищо няма да й кажат. Не й оставаше друго, освен да се върне по-скоро в чифлика. Тя пак шибна коня. От време на време се обръщаше и поглеждаше назад, но нито от едната страна на поста, нито от другата се виждаше нещо по границата. Безлюдно и пусто беше навред.
	Като стигна в чифлика, Нона разбра, че там вече знаеха какво е станало. Манолаки беше, както винаги, на чардака и пред него стояха прави всички слуги от чифлика: Малин, Мурад, Глуханека, дядо Христо. Манолаки току-що беше дал нарежданията и те, по-замислени, но и зарадвани — хората винаги се радват, когато иде нещо ново, — слизаха надолу по стълбите. На чардака при Манолакя остана само дядо Христо.
	— Е, Ноне, ти беше в Сеново — каза й той. — Какво има там?
	Нона разказа какво беше видяла и чула.
	— Нека правят щото щат — каза Манолаки. — Ний да гледаме нази си. — И тъй като някои от слугите бяха се спрели под стълбите, като искаха да чуят още нещо, той се понаведе и им викна: — Хайде, вървете си гледайте работата! Правете каквото ви казах. Хайде!
	Санка посрещна Нона на вратата.
	— Ах, Ноне, добре че си доде; знаеш ли колко съм мислила за тебе. Имаш ли писмо от годеника си?
	— Нали имах телеграма онзи ден, сега нямам. Пък и не ми е до годеника, за него не мисля сега. Мисля за онез, дето са тука, дето се бият едни с други, дето гинат. За тях ми е жал…
	Санка я гледаше с широко разкрити очи. Тя не разбираше добре какво искаше да каже Нона, но си спомни за Тоша, който беше се случил в града, и още по-голяма уплаха се яви на хубавичкото й лице.
	— Ноне, какво ще правим сега? И Тошо не си доде. Малин каза, че видял каруци подир каруци, пълни със селяни, отивали към града. Малин се върна от воденица, той казва. Ами ако додат тука, Ноне?
	— Какво ще правят тук? Какво сме им направили, какво имаме? Каква си плашлива и ти — каза Нона и прегърна Санка. — Не се бой, Санке, нищо няма. Ами че ако стане нещо, ей я де е границата, ще избягаме при войниците.
	Санка въздъхна и се поослуша: отвън на чардака се чуха стъпки — Манолаки беше станал и като се покашлюваше, бавно и тихо влезе в отвъдната стая. Изскърца вратичката на долапа и Нона разбра, че макар да беше още много рано, Манолаки е влязъл да си налее ракия. Туй показваше, че той е разтревожен много.
	След малко животът в чифлика си тръгна, както обикновено. Обядваха, Нона се прибра в стаята си, Манолаки, както винаги, си полегна да поспи. По пътищата не се забелязваха хора, никаква опасност не изглеждаше да се приближава. Но Нона не беше спокойна. От туй, което знаеше вече, от туй, което беше подочувала в разни времена, че се готви, тя разбираше, че станалото е нещо голямо и страшно. Мина й през ума, че трябва да запомни тая дата. Както често й се случваше, тя не знаеше кое число беше днес. Тихо, на пръсти, тя мина в стаята на Манолакя. Легнал възнак, завит с палтото си, той хъркаше. Нона се приближи до календаря, закован на стената, и намери кой ден беше днес. И за да запомни по-добре тая дата, тя пошепна: „22 септември 1923 година“.
	Нона се върна в стаята си. По едно време от прозореца тя забеляза, че тичешката идеше насам Галунка, а след нея, като пребраждаше ръченика си, по бели ръкави и боса, идеше и баба Лукана. За да не събудят Манолакя, Нона ги посрещна на чардака и отдалеч им направи знак да пазят тишина. Санка също беше излязла.
	— Ноне, како Санке — зашепна запъхтяна Галунка, — сеновчани пак додоха на нивата. У! Колко са много, само да ги видите! Спряха се на нивата. Да кажем на дяда Манола.
	— Тати спи — каза Нона.
	— Насам ли идат? — плахо запита Санка. — Да събудим тати. Боже, ами сега!…
	— И ти, Санке, каква си! — скара й се Нона. — Те насам не идат, нали, Галунке? Те на нивата се спрели.
	— Ами ако додат насам? Да събудим тати.
	— Събудете го, събудете го — настояваше и баба Лукана. — Трябва да му се каже. И Малин тъй рече: кажете, кай, на чорбаджията.
	Не стана нужда да събуждат Манолаки: кашлицата му се зачу отвътре и той излезе.
	— Какво има? — попита той, като изгледа всички с мътни сънливи очи. — Какво сте се насъбрали?
	— Онез, сеновчаните, пак пощуряха обади се баба Лукана. — Додоха пак на нивата.
	— Де е Малин? Я нека доде при мене. — Манолаки тръгна към чардака, за да си седне на мястото. — Повикайте Малина да доде при мене.
	След малко се зададе Малин — усмихнат беше, не бързаше, виждаше се, че нищо опасно няма.
	— Е, какво правят! — попита Манолаки. — Де са?
	— На нивата са. Орат. Осем плуга пуснаха, броих ги, един по един. Осем плуга, все с по четири коня. Какво да правим, да отидем и ний?
	— Ти луд ли си? — каза Манолаки. — Тук ще си седите вий. Като са гладни толкоз за земя, нека орат. Сетне ще видим. Вий тук ще си стоите. Хайде, гледайте си работата! Поглеждайте какво правят онез и ако има нещо, елате ми обадете. Хайде, хайде, вървете си!
	Надвечер тъмни облаци се появиха откъм запад и все повече се надигаха. Излезе вятър, дигна се прах. Старият бряст заогъва клоните си и зашумя. Чу се гръм. Други, по-ниски облаци, пепеляви и кълбести, се появиха, заизвираха и се завъртяха като дим от пожар, изпревариха другите облаци и отведнъж обложиха цялото небе. Притъмня, вятърът се усили, все по-често се святкаше и гърмеше. Доде Малин и каза, че сеновчани са си отишли.
	Като куршуми заудряха тук-таме по земята зърна град и след туй рукна дъжд като из ведро. Трептяха червени светкавици и наблизо някъде изтрещяваше страшен гръм. Ту тих, ту развяван от вятъра като виялица, дъждът трая близо цял час. Облаците се извиха на другата страна на небето, там сега беше дъждът и бурята. Около чифлика замучаха крави, зареваха телета — добитъкът се прибираше. Конете, мокри и лъснати от дъжда, изглеждаха изтънели и мършави, с тънки крака. Вече се мръкваше. Натежал от дъжда, големият бряст потъмняваше, попоклащаше клонете си и ръсеше гъсти капки, като че изново заваляваше дъжд.
	Силен бодър глас се зачу и откъм дама се показа Кутмака, с ямурлук, със запретнати крачоли, бос. Щом го чуха, Нона и Санка притичаха на прозореца.
	— Какво правите, живи ли сте? — извика им той. — Ей ме че додох и аз. Де е баща ви, тука ли е?
	Той се качи на чардака. Насреща му излязоха Нона и Санка, засмени и зарадвани. Дохождането на Кутмака, колко да е, ги ободри и насърчи.
	— Поокъпа ме дъжда, ама нищо. То е на добро, то е на берекет — говореше Кутмака, като тропаше с босите си крака, а след туй отърси и шапката си. — Малко ме валя мене, аз бях тука, стоях в дама. Като видях онез черкези, сеновчани, рекъх: защо стоя тука? Защо не ида в чифлика? Все ще имате сега нужда, рекъх си, от един чиляк като мене.
	— Какво има, дядо Тодоре? — попита Нона. — Какво става?
	— Какво ще става? Луди хора. Пък и вий ум нямате, ако ви е страх. Какво, най-сетне, не са ни турци, ни черкези, българи са. А аз рекъх — чакай да ида.
	— Ела, ела тука! — чу се гласът на Манолакя.
	Кутмака се пообърна, влезе вкъщи и затвори вратата след себе си. Но гласът му все гърмеше и се чуваше из цялата къща. Нона и Санка се прибраха. Като доде Кутмака и като чуваха гласа му тъй близо, струваше им се, че нищо опасно вече не можеше да се случи.
	Но когато се стъмни добре, нова тревога раздвижи чифлика. Глуханека, който тая вечер отрано беше започнал нощната си обиколка и отрано беше пуснал всички кучета, доде при Манолакя и му съобщи, че сеновчани пак са дошли.
	— Не може да бъде! — каза Кутмака, като се хвана за брадата. — Какво ще правят нощя тука? Ти, Паскале, май не си видял добре.
	— Че не съм сляп, с очите си ги видях. Десет каруци са и във всяка каруца има по четири-пет души.
	— Бе пътници трябва да са! Отиват си хората по работата, я на воденицата отиват я!
	— Каква воденица, какви пътници — не отстъпваше Глуханека. — Ако са добри хора, що щат на поляната срещу чифлика? Отбиха се от пътя и там стоят сега.
	Кутмака скочи, засумтя сърдито и отиде да види сам. Той имаше такъв вид, като че трябваше само да погледне и да доде след туй да каже, че Глуханека не е видял и не е разбрал добре какво има. Но не се мина много и Кутмака се върна, мъдър и позасрамен: каквото беше казал Глуханека, вярно беше, и Кутмака го беше видял с очите си. Манолаки вече даваше разпорежданията си: от трите страни на чифлика (оставяха само страната откъм границата) трябваше да застанат по двама, по трима с пушки и да пазят. Малин, Мурад, дядо Христо, Кутмака — всички трябваше да бъдат там. Никой не биваше да мисли за сън.
	За да успокои жените, най-вече Санка, която все плачеше, Манолаки заповяда да изкарат една каруца, готова да потегли всеки миг: конете да бъдат с хамутите си, на каруцата да е натурено едно-друго за път. Станеше ли нужда, явеше ли се опасност, конете на часа се впрягаха, Санка, Нона, Манолаки (за себе си Манолаки не беше решил) щяха да се качат на каруцата и тъй като северната страна оставаше свободна, щяха да заминат или към града или към поста на границата. Това щяха да решат, когато тръгнат.
	Нощта беше тъмна, небето облачно. Кучетата лаеха непрекъснато. По едно време каруците на сеновчани се раздрънкаха, раздвижиха се, потеглиха нанякъде. След малко настъпи тишина, но тъй като кучетата все лаеха като чужди хора, пазачите на чифлика не можеха да разберат дали сеновчани бяха си отишли, или с някой план бяха завили само на друга страна и са се притаили там.
	Манолаки не спеше, а само беше подпрял глава на ръката си и дремеше. При него често дохождаше или Малин, или Глуханека и нещо му обаждаха. Нона и Санка бяха се прибрали в една стая. Нона не можеше да затвори очи, защото Санка още не се успокояваше, ставаше час по час, отиваше до прозореца и оттам гледаше и се ослушваше. Веднъж, щом се доближи до прозореца, тя каза:
	— Какво е туй, дето свети? Дали не гори нещо?
	В тъмнината към саплъците трептеше не особено силна светлина, като че идеше от фенер или от огнище. Изведнъж тая светлина се засили, разрасна се, бухнаха пламъци и се понесоха искри. Нататък загълчаха хора.
	— Пожар! Гори нещо! Пожар! — завика Санка.
	Тя се спусна към стаята, гдето беше Манолаки, и обезумяла от страх, викаше:
	— Тате! Тате! Пожар!
	Разтреперан, уплашен, Манолаки излезе на чардака. Сиянието беше вече широко. Понякога то намаляваше, понякога отведнъж избухваше. В двора се чу гръмливият глас на Кутмака:
	— Не бойте се, нищо няма? Една купчина плява гори. Далеч е, от саплъците е далеч.
	— Как? Не горят ли саплъците, дядо Тодоре? — извика Нона.
	— Бе какви саплъци! Една купчина плява гори. Нищо няма, ви казвам.
	Манолаки не можа да издържи това бързо, неочаквано преминаване от уплаха към радост, краката му се подкосиха и той приседна на чардака. Кутмака се изкачи на чардака и пак повтори:
	— Една купчина плява гори. Нали има един стар, хе, много отколешен саплък, ей там е сред поляната. Той гори. Колко е плявица то, ама на. Запалил го е някой чапкънин.
	Влязоха вътре и Кутмака още по-подробно обясни всичко: опасност нямаше, всички можеха да бъдат спокойни. Саплъкът, който беше запален (отпосле се разбра, че Георги Сиренарина беше се примъкнал и беше го запалил), беше далеч от чифлика, далеч и от другите саплъци. Пожарът не можеше да се пренесе върху другите саплъци и върху сградите, защото вятърът идеше отгоре, откъм чифлика, и отвяваше искрите надолу към противната страна.
	Докато Кутмака разказваше, Манолаки го слушаше, без да каже нещо. Изглеждаше спокоен, само очите му бяха се налели и изглеждаха мътни, но очите му са си били такива винаги. Изведнъж, както си седеше, той изпусна цигарата си, пребледня, загледа уплашено, поиска да каже нещо, но само хлъцна и взе да се задушава. След туй се отпусна настрана и падна.
	— Вода! Дайте малко вода! — завика Кутмака.
	Като не знаеше какво да прави, Кутмака взе да търка Манолакя по жилите на ръцете му, около китката. Манолаки беше затворил очи, като мъртвец. Санка плачеше. Дотърча и Нона, боса, уплашена. Манолаки се посъвзе и отвори очи. Занесоха го на леглото му, съблякоха го и го туриха да си легне.
	През нощта по-нататък нищо не се случи. От време на време само саплъкът, който гореше, пламваше по-силно и широко кървавочервено сияние страховито затрептяваше в тъмнината. В чифлика всички изтръпваха и тичаха към прозорците да гледат. Но не само че нямаше опасност да се разрасне пожарът, защото вятърът все тъй си духаше отгоре, откъм чифлика, но по едно време заваля дъжд и огънят взе да загасва. Като се разсъмна и се развидели, колкото и да се взираха наоколо, нищо не можаха да видят около чифлика. Не се виждаше ни каруца, ни пеш човек. Сеновчани бяха си отишли.
	Но късно следобед те пак се появиха и тоя път като че бяха още повече. Не можеше вече да се разбере какво мислеха да правят, защо дохождат и защо си отиват. Тоя път те се събраха накуп на едно място, побавиха се, като да се съветваха и обмисляха нещо, след туй не отидоха на нивата, гдето бяха орали вчера, а се насочиха направо към чифлика. Вървяха все по брега на дола, затуй изглеждаше наистина, че идат към чифлика, но също тъй можеше да се помисли, че искат да минат и границата.
	Изведнъж иззад чифлика, откъм границата, пропукаха пушки. На два-три пъти гръмнаха по няколко пъти. От страна на сеновчани също тъй отговориха — чуха се и оттам няколко пушки. След туй, както вървяха по брега, сеновчани се свлякоха набързо като стадо в дола и се изгубиха. Откъм границата гърмежите зачестиха, в дола също тъй запукаха чести гърмежи — отговаряха сеновчани. Започна се същинско сражение. Сега в чифлика настъпи най-голямата уплаха. Мурад впрегна конете и докара каруцата пред къщи. Санка, разплакана, затегли Нона да бягат. Но веднага те разбраха, че не можеха да оставят Манолакя самичък и болен. Особено Нона не искаше да чуе за това. Докато се чудеха какво да правят и се гледаха смаяни един други, гърмежите отведнъж спряха. Един или два гърмежа се чуха още и след туй всичко замлъкна. След малко от градината, гдето бяха пазили, дойдоха Кутмака и Малин. Те разказаха, че ония, които стреляли откъм границата били войници. Сеновчани вече не се виждали — из дола, като се криели из генгеря, те се оттеглили към селото си.


	XXVIII

	Нищо не се виждаше наоколо чифлика на другия ден, но и никой не смееше да излезе навън и да отиде някъде. Към обед, като да беше в най-спокойно време, към чифлика се приближи един градинар, който беше ходил надолу по селата и с празна кола се връщаше в градината в Енидже. От него научиха, че в Сеново е тихо и хората си гледат работата. Манолаки още лежеше, но беше по-добре. Той повика веднага Малина и Мурада и им поръча да приготвят плуговете. Кутмака нямаше какво да прави повече в чифлика и си отиде. Всички се заловиха за работа, както винаги. Само Санка още се безпокоеше за Тоша. Когато Нона, след като беше приказвала с градинарина, отърча при нея да й каже какво беше чула, завари я, че беше плакала, с още зачервени очи.
	— Стига, Санке, срамота е! — скара й се Нона. — Нищо няма, не бой се. Ей сега мина градинарина, в Сеново било спокойно, хората си гледали работата. И вред по селата. А ти! Стига, стига!
	Но Нона не поиска да обади едно нещо: като уверяваше, че навред из селата, гдето беше минал, няма нищо, градинаринът беше споменал, че само на едно място, в някое село край границата, имало бъркотия, сбиване, но точно как е станало, той не разбрал. „Аз си гледам лука и чушките — беше казал той, — мене политика не ми трябва.“ Тая новина смути Нона. Какво беше станало с Галчева? Ако той се е върнал от обиколката си по границата, през тия два-три деня, когато толкова събития станаха около чифлика, той не би се стърпял и би дошел. Щом не доде, туй показва, че не е бил в Сеново. Дали се е върнал вече? Ако пък не се е върнал, где е, какво става с него? Дали не е бил тъкмо там, гдето е станало сблъскването? Най-напред Нона само помисли туй, после повярва, като че някой й беше казал, че Галчев е бил именно там. Тя искаше да иде веднага в Сеново, но баща й нямаше да й позволи, а тя не искаше да го тревожи. Реши да потрае и днес, а утре да иде в Сеново и да разбере какво е станало.
	Те обядваха, после Санка се залови за къщна работата Нона се прибра в стаята си. Но тя нищо не можеше да чете, нито да се сдържи на едно място. Мина й през ума, наместо да отлага за утре, да иде още сега в Сеново. Тя скочи, облече си едно късо палто от кафява кожа, тури си също такава барета и ръкавици и излезе незабелязано от къщи. Малин и Мурад бяха отишли да орат — не на нивата, за която се караха със сеновчани, а на друга. Баба Лукана и Галунка работеха нещо в градината, от другите слуги не се виждаше никой. Нона изкара коня, впрегна го сама в кабриолета и докато още не беше я видял някой, тръгна към Сеново. Искаше да отиде и да се върне, преди да вземат да я търсят, затуй не жалеше коня и караше бързо.
	Времето беше облачно и хладно. Не валеше вече, но от многото дъжд, който беше се излял, беше мокро и влажно. Поизчистена и поизмита, тревата по поляните беше се посъживила и се зеленееше. Прашните по-рано пътища сега се чернееха през полето, като кални реки. Угарите и стърнищата бяха помръкнали, пусти, голи. Тук-таме се подигаха и хвърчаха черни орляци от чавки и косове. И нищо друго не се виждаше из полето. В един ден само, наедно с дъжда, беше дошла и есента.
	Когато Нона беше наспоред бостаня на Кутмака, видя, че старецът се показа пред колибата, позна я и й извика. Нона дигна ръка и весело му замаха, но не искаше да губи време и не се спря. И Кутмака вече не извика, а като че гледаше сега не Нона, а коня: в тоя кален и тъжен път всеки друг кон би запрял, но Осман препускаше леко и едри късове кал изхвърчаваха изпод копитата му. Нона не мислеше да отива в Сеново, а се отби и пое направо към поста, през поляната. Постът беше вече пред очите й, тя гледаше все там. Едва сега усети колко се вълнува и колко бързо бие сърцето й. Ето един войник се показа пред поста, поглежда към нея и се скрива. Не е ли отърчал да обади на Галчева, че „госпожицата от чифлика“ иде? И сам Галчев няма ли да се покаже ей сега, гологлав, засмян? Войникът пак излиза и гледа към нея. Но Галчев го няма. Дали още не се е върнал?
	Войникът не се отдръпна, а остана на мястото си и когато Нона стигна и се приравни с него. Не беше Хубен, но и него Нона беше виждала по-рано.
	— Доде ли си подпоручика? — каза тя и се взря във войника, като искаше преди всичко по лицето му да прочете какво има. Войникът само махна с глава, не се усмихна, не се учуди, лицето му си остана безстрастно, както по-рано. — Тук ли е подпоручика? — повтори Нона. — Доде ли си?
	— Няма го още — сухо отвърна войникът.
	— Как? Не може да бъде. Трябва да е бил тука и да е заминал пак. — Войникът мълчеше. — Откога го няма? Аз дохождах онзи ден, Хубен ми каза, че подпоручика заминал по границата.
	— Да, замина.
	— Е, оттогаз не си ли е дохождал?
	— Не, г-це, оттогаз не си е дохождал.
	Нона замълча. Тя беше отчаяна. Не беше мъчно да разбере, че войникът не искаше да й каже нищо, той говореше колкото да не мълчи и повтаряше нейните думи.
	— А кога ще си доде? — попита Нона.
	— Не знам, г-це, нищо не знам. — Войникът се обърна към поста. На прозореца стоеше Левашки. — Никакви известия нямаме, нищо не знаем — говореше смутено войникът, като поглеждаше Левашки.
	Една неочаквана тревога обзе Нона. Тук имаше нещо, което криеха от нея, не искаха да й го кажат, това беше ясно. Тя поиска да каже още нещо, да попита още нещо, но строгото лице на Левашки — той все стоеше на прозореца — я отчая.
	— Аз пак ще дода — каза тя и гласът й потрепна. — Нали мога да дода пак да попитам дошел ли си е г-н Галчев?
	Войникът погледна изпод очи Левашки и отговори:
	— Можете, г-це.
	— Довиждане! — усмихна се Нона, защото все пак им беше благодарна, и обърна кабриолета към селото.
	Милчевски я видя, когато стигна в хотела, и излезе да я посрещне. Той знаеше, че тя иде от поста, и я попита:
	— Е, научихте ли нещо? Как е сега Галчев, леко е ранен, нали?
	Когато Нона чу тия думи, тя тъкмо щеше да слиза, обърнала се беше с лицето си към Милчевски и, приклекнала, като се държеше с едната си ръка за капрата, готвеше се да стъпи на колелото и оттам да скочи на земята. Думите на Милчевски като че я удариха, тя стоеше като гръмната, уплашена, изненадана. Земята сякаш се завъртя около нея и тя щеше да падне. Но в същия тоя миг, когато сърцето й се късаше от болка, тя направи свръхчовешко усилие над себе си и можа да се съвладее.
	— Да, да! Научих, всичко научих — каза тя и скочи от кабриолета.
	Но Милчевски беше схванал вълнението й, разбра, че е прибързал, и се обърка.
	— Аз такова, туй… собствено аз нищо не знам, аз само чух, но такова, туй… аз нищо не знам.
	— Защо са тез преструвки, г-н Милчевски? — извика Нона, като се показваше спокойна и се усмихваше. — Леко бил ранен! Аз знам, че е ранен тежко, аз всичко знам. На мене ми разправиха. Вие защо не казвате, защо крийте?
	— Аз не знам. Такова, туй… аз ви казах колкото зная.
	— Г-н Милчевски, какво има да се крие тук? — още по-спокойно каза Нона. — Нима не знаете, че и за вас, и за мене Галчев е един познат, един приятел и нищо повече. Забравяте ли, че съм годеница? Колкото и да са лоши известията за Галчева, аз мога да ги изслушам със съжаление, но спокойно. Ний все пак сме чужди хора.
	Но Милчевски не се остави да бъде измамен и стана по-предпазлив.
	— Г-це, такова, туй… аз да знам, ще ви кажа, но не знам, повече нищо не знам. И отде ще знам, такова, туй… кой ще ми каже?
	Нона разбра, че нищо повече не ще научи, и замълча. Тя като че забрави за Милчевски, гледаше пред себе си и мислеше. После продума едно едва чуто „довиждане“ и излезе. Милчевски не се опита да я спре, не излезе след нея. Нона се качи на кабриолета и бавно потегли за чифлика. Мислите й се объркваха и късаха, задушваше я страшна мъка.
	Откъм селото се зачу да свири флейта и една колкото весела и радостна, толкоз сладостно тъжна мелодия се разля ясно и високо. Нона позна, че свири Великин. Най-напред сърцето й се сви, после нещо я понесе като на крила и тя се успокои. Не е ли лъжа всичко туй, което чу за Галчева? — помисли си тя. Ако Галчев не си е дошел, ще си доде. Може би и да си е дошел вече. Тя се зарадва, повярва на туй, което беше си помислила, и обърна кабриолета към поста.
	Изведнъж на няколко крачки от себе си видя Гърдя. Той беше се спрял и я гледаше малко усмихнат; изпод редките му черни мустаци се белееха зъбите му. Нона не се уплаши тоя път и докрай издържа погледа му. Великин свиреше наблизо. Като отмина Гърдя, Нона си спомни за майка си. Тя я виждаше, наметната с червения си шал, хубава, със светнали черни очи. „Здравей, Ноне!“ — казваше й тя и се усмихваше, колко мъчно й беше, как се късаше сърцето й в таз минута!
	Нона беше обърнала кабриолета към поста и почти беше уверена, че ще завари Галчева там. Но едвам беше отминала селото, малко настрана от пътя, из поляната, насреща й се зададоха Видра и Ханджар. Видра кривулеше насам-натам и душеше, а след нея, неодялан и тромав, тичаше Ханджар. „Видра! Ханджар! Видра!“ — извика им Нона. Двете кучета се спряха. Видра погледна към Нона, изправи уши и позавъртя опашка. Ханджар също позна Нона. Веднага след туй Видра пак почна да кривули и да души, а след нея тръгна и Ханджар. Остра болка сви отново сърцето на Нона: Галчева го нямаше още! Кучетата го търсеха, те ходеха навред, където още можеха да подушат стъпките му.
	Ето го поста — Нона беше се озовала неусетно пред него. И същият войник излезе да я посрещне, а на прозореца стоеше Левашки. На устните на Нона беше да каже: „Доде ли си подпоручика?“ — но тя погледна войника, погледна Левашки и без да се предпазва и стеснява, остави се на болката, на отчаянието си и извика:
	— Г-н Левашки, защо правите тъй с мене? Галчев бил ранен, може би да е убит, защо крийте? — В гласа й имаше плач, черните й очи светеха от сълзи. — Кажете ми поне дали е жив, поне туй ми кажете, моля ви се.
	— Което сте чули, не е вярно — сухо каза Левашки.
	— Но какво има, кажете ми? — Левашки замълча и по всичко се виждаше, че той нищо не искаше да потвърди, но и нищо не отричаше. — Може ли да отида горе в стаята? — каза Нона. — Много съм уморена. Нека ми донесат чаша вода, моля ви се.
	Войникът се обърна и погледна към Левашки.
	— Може, г-це, идете — отговори сам Левашки. — Атанасе, занес на госпожицата една чаша вода.
	Нона се изкачи по стълбите, както беше се изкачвала толкова пъти по-рано, и влезе в стаята на Галчева. Чистичко и разтребено беше, както винаги, стените бели, леглото завито с войнишко одеяло, на масата книги. Стаята е светла и весела, както си я знаеше — защо и Галчев не се явява, защо не чува гласа му, шпорите му? Тя седна като пребита на един стол до масата. Войникът влезе, подаде й чашата с вода и си излезе. Без да допре устните си до чашата, Нона я остави на масата. Тя не вярваше вече в нищо, в нищо не се надяваше. Галчев е ранен, ранен е тежко, може и да е убит. Как стана всичко туй? Защо стана? Защо той не й се обади, защо не й писа, защо не й остави поне две думи? Като преглъщаше сълзите си, с разтреперани ръце тя зарови из книгите на масата, като се надяваше да намери някоя записка, някое започнато и недовършено писмо. Из една книга се показа сгънат и изписан лист. Като искаше да види какво е, Нона хвърли поглед върху няколкото реда, които бяха написани там. Почеркът й се видя наивен, детски. Тя прочете: „… Владимире низакъснявай ами пиши сякогаш сине защоту ази като вида от тебе писму ми се струва че тебе гледам също и кату държа, в ръцете си твоету писмо също твоите раце държа… Твоя любезна майка: Севастица Н. Галчева“.
	Нона отпусна писмото на коленете си, загледа се в една точка и се замисли. Изведнъж раменете й затрепериха и цялото й тяло се раздруса от плач. Тя плачеше, стоеше тъй на мястото си и сълзите мокреха лицето й.
	Най-после тя стана и отново видя писмото в ръцете си. За миг се поколеба — да го остави ли, или да го вземе. Но да вземе чуждо писмо не можеше. Тя прочете пак същите думи, за да ги запомни, и пак се разплака. После остави писмото на същото място, гдето беше го намерила, и излезе навън. Не се грижеше, че Левашки и войникът, които я изпращаха, ще забележат, че е плакала. Тя се качи на кабриолета си, кимна им с глава, като гледаше над тях, към поста, и си замина.
	Когато стигна вкъщи, тя завари почти всички мъже и жени от чифлика събрани около Тоша, който беше си дошел и разказваше новини. Манолаки беше отвъд, в стаята си, и за да не го тревожат, мъчеха се да приказват по-тихо.
	— Ела, Ноне, ела да чуеш новини — каза Санка. — Де беше?
	— В Сеново. Аз знам всичко, казаха ми всичко.
	— А за Галчев? Казаха ли ти, че Галчев е убит?
	Нона срещна очите на Тоша, помълча и каза твърдо:
	— Да, научих се.
	Ако останеше права, тя щеше да падне, затуй се поогледа, седна настрана и взе да слуша онова, което разказваше Тошо. Имаше вид, че внимава и че следи всичко. Тя наистина чуваше да се разправя за бунтове тук и там по селата, за нападнати градове, за превзети гари, които въстаниците държали с дни наред в свои ръце. Даде ухо, когато Тошо разказваше как в една гара, като спрели трена, бунтовниците намерили един офицер. Те го поканили да даде оръжието си, той отказал. А после? Убит ли бил? Тя не беше чула. Тя чуваше и разбираше само отделни думи, защото над всичко, което слушаше и мислеше, падаше като тежка черна мрежа едно: Галчев убит… Галчев мъртъв…
	Нона стана и докато Санка, баба Лукана и Галунка бяха изплашени и развълнувани от туй, което бяха чули, тя най-спокойно ги изгледа, засмя се и каза:
	— Хей, хора, вий не сте ли гладни? Санке, слагай да ядем. Аз съм гладна и повече не мога да чакам.
	Тя скочи, разсмя се, избяга вкъщи и докато минаваше от стая в стая, чуваше се смехът й, все тъй нервен и неестествено весел. Санка и Тошо се спогледаха. След туй Тошо продължи да разказва.
	Когато сложиха софрата да се хранят, Нона се забави и не доде. Санка отиде да я повика и я намери легнала на очите си, раздрусвана от плач.
	— Ноне, Ноне! — завика Санка, като разбра всичко, — какво правиш, Ноне… О боже, божичко… Ноне, миличка Ноне, недей…


	XXIX

	По пътя от Исьоренския чифлик към града, сред полето, под сивото надвиснало небе, тук-таме се мярка по някоя каруца. От дъжда земята е черна и разкиснала, пътят прилича на река, по която се разлива и лъщи рядка кал, като разтопена смола. Из такава кал все още може да се пътува, защото не лепне и колелата се мият из нея. Но конете на повечето селски каруци са слабички и дребни и с мъка напредват: ще се позасилят, ще потичат, докато камшикът играе над тях, след туй пак ще тръгнат полека. Но ето че се задава каруца, която се носи, както се казва, „като фъртуна“, конете й препускат свободно и леко, като че пътят пред тях е сух, както е лятно време. Те са едри черни коне, с един логой отстрана — също черен, с бяло чело и бели крака. По тия коне вече, особено по логоя, всеки познава, че тая каруца е на Манолакя, исьоренския чифликчия. Отпред са Малин и дядо Христо, а зад тях с кожено палто и шалче на врата — Нона.
	Каруцата излиза вече на шосето. Едрите високи коне са изкаляни чак до коремите, опашките им са изплетени и вързани на възел, но и те са кални. От гърбовете им се дига лека пара. По шосето каруцата се понася с голям трясък и тъй бързо, като че конете не усещат никаква тежест след себе си. Донякъде пътят леко възлиза нагоре, изкачва се на височината, гдето е могилата, превърната на укрепление, а оттам градът вече се вижда. Навалянето надолу ставаше все по-бързо. Но къщата на Манолакя е чак на отсрещния край на града. Минават из тесни, неравни улици, изкопани, или с някой голям търкулнат по средата камък. Трябва да карат бавно и предпазливо, непрекъснато кривят ту наляво, ту надясно и отведнъж конете като че стават по-високи и колелата на каруцата оглушително затракват по изтърканите и лъснати камъни на калдъръма пред околийското управление. На една страна на мегдана се редят магазини, напреки — малки кафененца и адвокатски кантори, а насреща е околийското управление. До него, малко по-нагоре, има чешма.
	Пред кафенетата се изправят стари каваци и под тях лятно време винаги има хора. Ето защо всяко пристигане на Манолаки или на други някого от чифлика не оставаше незабелязано. Щом колелетата затракаха по калдъръма, Нона трепна, като че се събуди от сън. Не й се искаше да я види някой познат. Но времето беше лошо сега и под каваците нямаше никой. Още на пръв поглед се познаваше, че градът е преживял нещо необикновено. Десетина души граждани, въоръжение пушки, влязоха в околийското управление. Един стражар на кон излезе от полицейската казарма, която беше зад околийското управление, и затопурка с коня си надолу. Жените, които наливаха вода на чешмата, се подадоха напред да видят накъде отива стражарят. Трима-четирима селяни, добре облечени, излязоха от едно кафене и тръгнаха към околийското управление. Между тях Нона позна Алекся, сеновския кмет. Когато каруцата ги наближи, Алекси погледна хубавите черни коне, погледна логоя с бяло чело и бели крака, позна чия е каруцата и след туй поздрави Малина и дяда Христа. Той погледна и Нона, но тя не можа да разбере дали я е познал, защото каруцата бързо отмина.
	Завиха в една тясна улица и в същия миг се чу да бие градският часовник, жълтата кула на който се виждаше между околните здания. Нона не беше запомнила тоя часовник да е бил някога верен, но той я подсети да погледне своя: беше десет чаен преди обед. Тъмните облаци се поразкъсаха и по върховете на тополите в двора на черквата „Св. Параскева“ огря слънце. Времето изглеждаше, че ще се поправи, значи, на връщане пътуването щеше да бъде по-леко. Нона направи бързо сметка в ума си: от десет часа до четири часа следобед тя имаше на разположение шест часа. Това време й беше напълно достатъчно. Само с туй условие — да иде в града и в същия ден да се върне — Манолаки беше я пуснал. За по-сигурно той изпрати с нея дяда Христа и Малина и освен двата коня, като мислеше, че пътят ще е тежък, заповяда да турят и един логой.
	Стигнаха пред къщата на Манолакя. Малин слезе, мина през малките врати и отвори портите. Конете познаха двора и с наострени уши, доверчиво и радостно се засилиха навътре. Къщата на Манолакя беше голяма стара къща, с широк двор и голяма градина. Тук живееше сега само майката на Санка с децата й — Енко и по-голямото й момиче, което също се казваше Нона. Децата бяха на училище, но от баба Ана, Санкината майка, Нона не можа да се отърве тъй лесно. Докато се обличаше, тя трябваше да отговаря на безброй нейни запитвания. И забеляза, че хитрата старица се заглежда в нея, като че се досещаше, че не всичко ще е тъй добре, както я уверяваше Нона. Като се приготви и излезе на двора, Мона видя, че трите коня, наметнати с нови чулове, бяха вързани за каруцата и лакомо хрупаха още зеления фий. Малин и дядо Христо, които си имаха своя работа, бяха излезли вече в града.
	Нона трябваше да мине пак през мегдана. Както вървеше покрай кафенетата, под каваците, някой й извика и тя се обърна: беше Алекси. Тя беше забравила, че го е видяла преди малко, и се изненада.
	— Видях ви, като минахте, щях да дода къде вас — заговори Алекси и въпреки че си беше все тъй охранен и червен, изглеждаше уплашен и загрижен. — Е, госпожице, видяхте ли какви работи, какви страшни работи!…
	— Но в Сеново нищо лошо не е станало. Или искате да кажете за…
	— За Галчев, г-це, за Галчев искам да кажа. — Макар че очакваше да заговори за Галчев, Нона тъй се развълнува, че усети как краката й се подкосяват и сърцето й бие като лудо. Добре, че Алекси се озърташе настрана, като че търсеше нещо, и не забеляза вълнението й. — Де отивате? Бързате ли? — попита той. — Елате да се отбием в таз сладкарница. Елате, ще ви разкажа всичко. Аз бях при началника, той всичко ми разправи.
	Влязоха в сладкарницата, в която нямаше никой. Алекси поръча за себе си кафе, Нона отказа да вземе каквото и да е.
	— Но вие знаете ли кое как е било? — попита Алекси.
	— Не, аз нищо не знам — ниско каза Нона.
	— Аз ще ви кажа, аз бях при началника и той всичко ми разправи. — Алекси се поогледа, наведе се по-близо до Нона и започна: — Помните ли оная нощ, когато се върнахме от Енидженския сбор по границата? Когато чухме да вие вълка?
	— Да, помня. Ами че то скоро беше!
	— Знам, знам. Не тоя ден, а на следната нощ повикват Галчева по телефона и му заповядат да иде веднага към Преселци, защото една група бегачи се насочвала нататък и искала да мине границата. Както и да е, отива Галчев там и всичко се свършва благополучно — онез, дето искали да минат границата, се върнали и се разпръснали. Разправят, че най-напред Галчев заповядал на войниците да дадат един залп във въздуха. След туй сам, без ни един войник, тръгва към селяните, влиза помежду им, държи им реч и успява да ги склони да се разотидат по домовете си. Та, ще ви кажа… След туй той се връща в Сеново. Сега пък се научава, че нашите сеновчани уж били нападнали вашия чифлик. Качва се на коня си и — нагоре по границата, към Исьорен.
	Нона слушаше внимателно. От всичко туй, което й разказваше Алекси, тя не беше чувала нищо досега.
	— И какво става сега? То, г-це, е такова едно грозно нещо, че да полудее човек! — каза Алекси и отчаяно разпери ръце. — Какво става? Нашите крайненци и те не са стока, не искам да ги хваля, ама което е право, право е. Та те влезли в нивата, орали, сетне им текнало на ума да отидат в чифлика при баща ти, та да го накарат „да подпише“, че им дава нивата с добром. Пък може да са мислили и нещо зло — имало хора и за пакост между тях. Гърдю и той е бил там. Както и да е, решават туй и както били събрани, трийсет-четирийсет души, тръгват към чифлика.
	— Тъй беше — пришепна Нона. — Ний ги видяхме.
	— Тъй… Тръгват към чифлика. Е добре, ама войниците от поста и Галчев с тях били слезли вече към чифлика, стигнали тъкмо до оградата, отзад, откъм границата. И като видели селяните, за да ги сплашат, дават един-два вистрела във въздуха.
	— Да, оттам се гръмна най-напред, ний чухме — каза Нона.
	— Тъй… Дават няколко вистрела. И какво става? Нашите сеновчани се повръщат назад, влизат в дола и оттам започват да стрелят. Започва се същинско сражение.
	— О, колко беше страшно! — каза Нона. — Ний щяхме да бягаме…
	— Да, стрелят сеновчани, стрелят и войниците. По едно време Галчев прекратява огъня, спират да стрелят и сеновчани. Тогаз, също както направил долу по селата, нали ви казах? — Галчев тръгва сам-самичък към селяните. Искал е, вижда се, да им каже нещо, да им държи реч. Е добре, ама всякакви хора има, ако отвъд туй сполучило, тука… още не направил десетина крачки и някой от сеновчани гръмва — кой е бил той, и досега не можа да се разбере, гръмва и — Галчев пада…
	— Ах боже, боже! — изохка Нона.
	— А! Грозно нещо… Страшно нещо! — повтаряше Алекси.
	Той подробно разказа как Галчев бил ранен, как войниците още на часа (каруцата на заставата случайно се намирала горе на поста) го занесли в болницата, но всичко било напразно; още по пътя той издъхнал. Със страшни, нечовешки усилия Нона едва се сдържаше да не извика и да не заплаче с глас — хапеше до кръв устните си, мъчеше се да мисли за друго и да слуша повече Алекся, обръщаше се настрана. Стана дума за Йосифа и Алекси разказа, че Йосиф бил в числото на ония бунтовници, които били завзели една малка гара и два дни я държали в свои ръце. Йосиф, във всеки случай, не бил заловен. Арестувани били много други сеновчани, които взели участие в нападението на чифлика, и зарад тях сега Алекси тичал.
	Те излязоха от сладкарницата и се разделиха. Сега всичко стана ясно на Нона. Мъката и отчаянието й пораснаха още повече. Тя вървеше надолу из улицата, без да се вглежда в когото и да е, без да подига очи и без да забелязва какво става около нея. Движението из града беше все тъй неспокойно. Магазините бяха отворени, но селяни не се виждаха. На едно място профуча камион, натоварен с войници с пушки. По-надолу заби градският барабанчик и колкото хора имаше на улицата, насъбраха се около него. Когато престанаха ударите на барабана, Нона чу висок ясен глас, но нито разбра, нито искаше да разбере какво се съобщаваше. В чаршията на много места бяха се събрали накуп мъже и ниско и загрижено си говореха.
	Нона не поглеждаше никого. Повече гледаха нея и личеше, че не я познават. В малките градове хората се познават лесно по семейните родови черти, но Нона приличаше на майка си, а Антица беше прочута повече в селата и в града беше малко известна. Малцина само познаваха Нона. Стройна, със замислени черни очи, облечена като никоя друга жена в града, защото носеше още дрехи, които беше си донесла от Швейцария, нея я гледаха с учудване и я смятаха по-скоро за чужденка.
	Тя се отби в аптеката, после влезе в хотел „Зора“ и конска да й дадат една стая. Но когато я заведоха горе и й показаха нечистата, с извехтяла мебел стая, изпълнена със спарен, миризлив въздух, тя потръпна и излезе, без да каже ще се върне ли, или не. Тук вече съдържателят на хотела я позна, остави я да приказва със слугите, а сам той я гледаше над очилата си.
	— Баща й има къща като палат, а тя по хотелите ходи — каза той, когато Нона излезе. — Иди, че ги разбери тез учени жени!
	Нона тръгна пак надолу из улицата. Изглеждаше, като че върви без цел и напосоки. На едно място тя се поспря и се загледа пред себе си, все тъй напрегнато замислена. От ума й не излизаше онова, което й беше разказал Алекси. „Алекси казва — помисли си тя, — че селяните били виновни за смъртта на Галчева. Не, виновна съм аз. Ако не беше дошел в чифлика зарад мене, той нямаше да бъде убит.“ Черно, безнадеждно отчаяние я обземаше при тая мисъл. Искаше й се да завика, да заскуби косите си, да заплаче с глас. И все пак се владееше и вървеше, както вървят всички, криеше мъката си и само леко, едва забележимо се полюляваше, като че щеше да падне.
	Без сама да усети кога и как, тя стигна до градската градина и влезе вътре. Единствената широка алея, посипана с опадали листа, с измокрен от дъжда пясък, беше празна. До дънерите на старите каваци и платани, по бялата кора, на които бяха изрязани безброй инициали и дати, бяха сложени разкривени пейки. Нона седна на една от тях и наведе глава. Тя беше сама в градината, освен нея там нямаше жива душа.
	Тя не плака, мислите й се късаха, обземаше я някакво тъпо равнодушие, изпод което мъката й тлееше като жарава, заровена с пепел. По едно време тя дори не мислеше вече нищо, а полуобърната, с лека усмивка четеше една дума, която беше изрязана върху кората на дървото, под което седеше. Буквите бяха почернели и набъбнали като ръбците на зараснала рана, но все пак се четеше ясно: „Бланш“. Тъй наричаха (същинското й име беше друго) дъщерята на градинаря, в която бяха влюбени мнозина млади хора. Нона скочи: едвам сега се досети, че беше дошла в градината да купи цветя. Тя отиде към цветарника и поиска да й направят един голям букет само от бели карамфили.
	Когато градинарят, стар, болнав човек, който познаваше Нона още от дете, привършваше букета и сам му се любуваше, каза:
	— Я погледни, Ноне! Я виж какво е чудо! Е, какво ще го правиш, в чифлика ли ще го занесеш?
	— Не, за тук ми трябва! — засмя се Нона. — Ще посрещам годеника си.
	— Тъй ли? Ами че той трябва да ти даде букет, а не ти на него.
	— Е, нищо. Аз пък искам да му дам. Защото го чакам отдавна.
	Нона изглеждаше весела, очите й светеха, усмихваха се. С тоя голям букет от бели карамфили, който не беше и прикрит с хартия, тя се върна към средата на града. Тук тя взе един файтон — турчинът изгледа нея, изгледа букета и попита где ще кара. Нона му пошепна нещо и се качи. Като се люлееше ту на една, ту на друга страна, а някъде отведнъж хлътваше, като че щеше да се счупи, файтонът заслиза надолу по „Панаирска“ улица. От магазините и от кафенетата мъжете се обръщаха и гледаха Нона. Някои я познаваха, някои — не. Нона не поглеждаше на никоя страна и никого не познаваше.
	Файтонът прогърмя над моста и леко, без клатушкания, се понесе по гладкото шосе. Мярнаха се вехтите и полусъборени бараки на панаиря, след туй по-нагоре се показа дълга дъсчена ограда, зад която се виждаха бели надгробни паметници. Нона изтръпна, сърцето й заби. Тя каза на файтонджията да я почака и с бързи крачки влезе през отворените врати на гробищата. Те бяха нови гробища, от войната над портата имаше извит като дъга надпис „Парк на героите“. Щом се озова вътре, Нона не чувствуваше вече предишната слабост, обзе я спокойствие, което учуди самата нея. Надзирателят на гробищата беше на две крачки от нея.
	— Добър ден! — каза Нона. — Моля ви се, где е погребан подпоручик… — Гласът й трепна и тя не може да изговори името, което беше на устните й. Сърцето й пак бързо-бързо заби. — Убития подпоручик, где е погребан? — набързо изговори тя.
	Нисък, червен, с големи черни очила, надзирателят я изгледа продължително и тя не знаеше какъв поглед и каква мисъл се крие под очилата му. Той се обърна лениво, бавно, погледна някъде към края на гробищата и каза:
	— Ей там онези две дръвчета виждаш ли? На края, на края, двете дръвчета виждаш ли ги?
	— Да, виждам ги.
	— Там е погребан. За гроба на подпоручик Галчев питаш, нали? Там е погребан.
	Тия жестоки, страшни думи прозвучаха край нея като куршуми и пак й се стори, че са лъжа, че ги чува като насън. Нона отпусна глава, приведе се над белия букет и тръгна нататък, накъдето я упъти надзирателят.
	Като навлезе навътре в алеята, и която вървеше, Нона срещна една възрастна жена, облечена в черни дрехи. Тя хвърли равнодушен и разсеян поглед към нея, без да се вглежда добре. Но като отмина на няколко крачки, нещо я накара и тя се обърка: старата жена също беше се спряла и я гледаше. Нона леко извика: пред нея беше майката на Галчева.
	— Ах, госпожо, вий ли сте? — можа само да каже Нона и се върна.
	— Аз ви видях, пък не можах да ви позная отведнъж — каза г-жа Галчева. Тя изрече тия думи тъй, както би ги изрекъл всеки друг. Но веднага тя спря зачервените си от плач очи на Нона, лицето й трепна, сгърчи се от болка, от отчаяние и тя извика с плач: — Няма го моя син, дъще! Вземаха ми го… грабнаха ми го. Убиха го! — Нона поиска да я подкрепи, старата жена я прегърна, отпусна глава на рамото й и заплака.
	После тръгнаха наедно. И Нона пак се учуди, че г-жа Галчева не само че не плачеше вече, но и изражението на лицето й, гласът й и туй, което говореше, беше най-обикновено и спокойно. Като че тя никога не е изпитвала и не изпитва никаква скръб. „Ето какви сме ний хората — помисли си Нона. — Всичко забравяме лесно, с всичко се примиряваме.“
	— Аз съм от четири деня тука — говореше г-жа Галчева. — И сутрин и вечер дохаждам тук. Какво да правя, не познавам никого в града, няма де да ида. Дохаждам тука, гроба още не уравнен, все има какво да се прави.
	Стигнаха до двете дръвчета. Като насън се струваше всичко на Нона — гробът, забученият кръст, надписът, дето тя прочете това живо мило име. Тя пусна белите карамфили и остана права, вцепенена, г-жа Галчева приклекна, събра няколко камъчета и ги нареди по края на гроба. После подпря с ръка лицето си и се загледа. Отпървен на лицето й нямаше определено изражение, после то се съсредоточи, изписа се на него една само мисъл, една само мъка. И погледът й се отпусна и насочи надолу. Нона се разкая, че тъй несправедливо беше помислила за нея — че е забравила и че може да забрави скръбта си. Тя гледаше земята пред себе си, гледаше черната пръст, под която лежеше нейният Мирю, нейният син. Него гледаше, него виждаше тя… „Владимире низакъснявай ами пиши сякогаш сине защоту ази като вида от теб писму, ми се струва че тебе гледам също и кату държа в ръцете си твоету писмо също твоите раце държа…“
	Тия думи бяха нейни, тя беше ги писала. Нона извика, заплака с глас и падна върху гроба. Г-жа Галчева я погледна най-напред учудена, изненадана, после сбърчи лице и заплака и тя.


	XXX

	Мръкваше се. Измъчвана от страшна непоносима болка, уморена — тя беше се върнала от града преди един-два часа — Нона лежеше сама в стаята си. Вън по листата на бряста се чуваше да шумоли дъждът. Тихо беше, като че в чифлика нямаше жива душа.
	При вратата Санка заговори с някого, после влезе при Нона.
	— Ноне, я иди да видиш защо те вика Николай — каза тя, усмихната и хубавичка, както винаги. — Приказва ми нещо, ама не му разбирам. Пустия му Николай!… Като че някой те бил търсил.
	Нона скочи като замаяна.
	— Де е той? Де е Николай?
	— Долу на стълбите е. Ах, Ноне, какво си направила! Изкаляла си чаршафа…
	Нона излезе на чардака, но Николай не беше там, а долу на двора. Като я видя, той й махна с ръка, повика я, и беше тъй комично сериозен и тайнствен, че ако беше друг път, Нона би се изсмяла с глас. Сега тя само се усмихна и слезе при него.
	— Какво има, Николай?
	— Йосиф те вика.
	— Йосиф ли? — учуди се Нона.
	— Той. Иди, кай, кажи на чорбаджийката си да доде, на Нона. На други, кай, да не казваш. Още двама-трима има с него — каза Николай, като се мръщеше. — Де да ги знам, май на хайти мязат. Аз не ги знам, де ще ги знам…
	— Де е Йосиф? — прекъсна го Нона.
	— Хи, там! В дола. У генгеря са.
	Нона се върна, облече коженото си палто, тури си също такава кожена барета и излезе.
	— И аз да дода ли? — обади се зад нея Николай. — Тез хора май…
	— Какво?
	— Не са май чисти хора.
	Нещо мина през ума на Нона. Тя се повърна.
	— Слушай, Николай, ти да си мълчиш. Да не казваш на никого, чу ли? То не е твоя работа какви хора са те. Да мълчиш, никому да не казваш. Хайде, че ще ти дам нещо. Ще ти дам онез ботуши — пошегува се тя.
	Николай остана с глупаво намръщено лице. Нона тръгна бързо напред сама. Тя мина покрай дама, покрай говеждите саи, покрай саята на хергелята, замина и хармана. Тук каменната ограда на чифлика се свършваше и по една тънка пътечка, проправена от добитъка, се отиваше в дола. Нона стигна там. Тук беше още по-тихо, мъглата беше се спряла на стотина крачки в кръг. Долът беше изпълнен с гъст изсъхнал генгер, из който шумолеше дъждът. Стъмняваше се. Изведнъж наблизо се изправи човек — той навярно се беше крил досега в бурена — и Нона позна Йосифа.
	В тия двайсетина дни, откато не бяха се виждали, той беше се изменил доста: поотслабнал беше, небръснат, жълтите му мустачки бяха увиснали над устните му. Един особен блясък светеше в очите му.
	— Йосифе! — извика тихо Нона.
	— Аз съм, Ноне. Прощавай, че те повиках тук. Исках да те видя.
	Нона го гледаше учудено, без да продума.
	— Ти се чудиш, като ме виждаш тук? Аз бягам в Румъния. Имам и другари. Ти няма да ни издадеш и аз ти го казвам. Таз вечер трябва да бъдем оттатък.
	Нона мълчеше.
	— Исках да те видя. Да се видим още веднъж, Ноне. Все пак ний бяхме приятели, нали, Ноне? Искам да ти кажа нещо важно — Нона подигна очи; в погледа й имаше укор, имаше омраза. — Ноне, знам какво стана — бързо каза Йосиф, като отгатна мисълта й. — Знам какво стана с Галчева.
	— Вий го убихте! — каза Нона. Очите й светнаха от гняв.
	Йосиф се усмихна пресилено, с горчивина.
	— Не, не го убихме ний. Галчев беше добър, честен момък, той не беше чужд на народа. Но той беше не на таз страна, дето бяхме ний — там е всичкото.
	Нона не каза нищо, пообърка се и се загледа в земята. Чу се слабо изсвирване, отвътре от генгеря.
	— Викат ме — каза Йосиф. — Аз трябва да бързам. Слушай, Ноне, ела с мене. Аз затуй се отбих оттука. Остави тоз безсмислен, глупав живот. Ела с мене, гдето ще бъда аз, ще бъдеш и ти, ще работим, ще се борим… ще живеем. И ще бъдем свободни. Ела, Ноне, послушай ме.
	Нона го погледна. В очите й светна присмехулен огън. Йосиф познаваше тоя поглед.
	— Как можеш да си мислиш таквоз нещо? — каза тя.
	Ново изсвирване се чу. Йосиф се обърна назад и навярно видя нещо, защото трепна и направи някакво нетърпеливо движение.
	— Аз трябва да вървя — каза той. — Сбогом, Ноне! Спомняй си за мене. Аз няма да те забравя никога, Ноне. Сбогом, Ноне, сбогом!
	Може би беше й протегнал ръка — това тя не видя. Тя сама не му подаде ръка и не подигна очи от земята. Тъй остана тя неподвижна на мястото си, замислена. Донякъде чуваше стъпките на Йосифа, после те заглъхнаха. Тя стоя тъй някое време, след туй потръпна и подигна очи: доста надалеч видя трима-четирима души, а след тях Йосиф, Тя го позна добре, той бързаше.
	— Йосифе! — извика тя високо. — Върни се! Върни се!
	Йосиф се обърна. Нона още по-високо извика:
	— Върни се, Йосифе! Върни се!
	Разбра ли я или не, тя не знаеше, но Йосиф се спря, погледна към нея, но след туй наедно с другите се изгуби в генгеря и в тъмнината. Тогава Нона се обърна и си тръгна към чифлика. Тя не плачеше, но чувствуваше, че никога не е била тъй нещастна, тъй сама на този свят, изоставена от всички. Тя вървеше с несигурни, колебливи крачки и се полюляваше, отмаляла и отслабнала. Някъде затъваше в калта и с мъка изваждаше краката си, някъде се подхлъзваше и едва не падаше. Наоколо беше тъмно, капките на дъжда удряха по земята. И тоя шум се чуваше отвред наоколо — като че някакви стъпки се отдалечаваха и глъхнеха на всички страни в полето.
	Нона мина под бряста, от който капеха капки, изкачи се по стълбите и влезе вътре. Огънят, който светеше на огнището, не я зарадва, тя разбра само, че е у дома си. От собата изскочи Санка, засмяна.
	— Ноне, ще черпиш! Радост имаш, я чети! — Тя й подаде телеграма, отворена вече от други. — Милчевски я пратил с нарочен човек. Ей сега я донесоха, свекъра я прочете.
	Нона разгърна телеграмата и я прочете. Годеникът й съобщаваше, че е пристигнал в града и утре ще бъде в чифлика.
	— Радваш ли се, Ноне? — питаше я Санка.
	— Разбира се, че се радвам — каза Нона и се помъчи да се усмихне. — Много съм уморена — каза след малко тя. — Аз няма да вечерям, не ме чакайте, искам да си легна.
	Тя се прибра в стаята си. Санка дохожда веднъж-дваж при нея, после я остави. Нона не си легна. Тя се залови да пише нещо, после захвърли перото и стана. Взе да се разхожда из стаята. Понякога се спираше до прозореца и поглеждаше през тъмното стъкло. Нищо не се виждаше. Чуваше се как само тихо, монотонно пляскат капките на дъжда — същият тоя шум, като че някой вървеше бос през полето. Нона не можеше да спре вниманието си за дълго върху едно нещо, в ума й преминаваха откъслечни мисли. Тя си спомни за годеника си. Положението на баща й беше лошо, той беше пред разорение и само с помощта на Жан, както казваше Тошо, можеше да се поправи. Но можеше ли тя да забрави Галчева и да даде пак ръката си на Жан? Не, не, никога! Тя обичаше Галчева, обичаше го, както никого други не е обичала, и щом той е мъртъв, безсмислен става и нейният живот. Но разорението на баща й беше неизбежно. Нищо — мислеше си Нона, — нивите ще минат в ръцете на селяните. И това не е лошо, тъй искаше и майка й, тъй искаше Антица.
	Всеки път, когато Нона си помисляше за майка си, струваше й се, като че я вижда пред себе си. „Здравей, Ноне!“ — казваше й тя и я гледа с черните си очи, усмихната, както е на порцелановия портрет на паметника. Най-тежко, най-мъчно й ставаше за баща й. Когато мислеше за него, на очите й се явяваха сълзи.
	В ума й все по-бързо се сменяха и преплитаха всякакви мисли: за Галчева, за Йосифа. Защо извика след Йосифа? И тя не знаеше. Извика му, защото й беше мъчно. Ако беше се върнал Йосиф, нищо нямаше да й помогне. Тя си спомни за ходенето си в града, за градинаря, за букета от бели карамфили. Когато мислите й отново се повърнаха към Жан, въпреки отчаянието си и страшната мъка, която я душеше, тя още веднъж се показа вярна на себе си и не се отказа да се пошегува: „Приятелю! — пришепна тя, като се усмихваше. — Ти трябваше да додеш по-рано, не сега. Какво да ти правя, аз не съм крива!“
	Тя се поспирваше за миг, колкото да проумее някоя по-тежка, по-мъчителна мисъл, след туй пак захващаше да се разхожда. Минаха се тъй два, три и повече часа. Глуханека беше забелязал светлината на прозорците й и беше дошел да види какво има. Той видя сянката на Нона как се мярка по белите пердета и разбра, че младата господарка не спи и се разхожда из стаята. Той си отиде, но не преставаше да поглежда към прозорците на Нона. Отпосле той казваше, че на два пъти лампата в стаята на Нона беше угасвала и пак беше светвала. Когато лампата угаснала за последен път, било вече петляно време.
	Сутринта Санка не бързаше да събуди Нона. Тя знаеше, че е уморена, и искаше да я остави да поспи. Към десет часа тя тихо, на пръсти, като отвори полека вратата, влезе при нея. Нона още спеше. Изпод одеялото се подаваше босият й крак. Санка я погъделичка, но тя не трепна. Санка мина отпред и погледна Нона: очите й бяха изцъклени и недвижни, лицето й бяло като вар. Санка я побутна — тя беше студена и под ръката й помръдна не жив човек, а труп. На масата имаше празна чаша, изцапана с нещо бяло като вар, а до нея една стъклена туба с червен кръст върху етикета й — знак, че лекарството е отровно.
	Най-напред Санка се впусна да бяга, после се върна, загледа се в Нона като луда, падна връз нея и отчаян сърцераздирателен писък процепи къщата.
	Почти в същото време към чифлика се приближаваше една каруца. Вътре беше Давид Кьосето и един млад, добре облечен момък с бледно хубаво лице, с черна коса и рогови очила. Давид вече знаеше, че син му Йосиф, когото беше отишел да търси в града, е успял да избяга и е вън от всяка опасност. Затуй той беше весел, приказваше с младия момък, като си служеше най-вече с влашки думи. Момъкът го слушаше усмихнат. По едно време откъм чифлика му се стори, че се чува плач, поослуша се, но помисли, че се лъже, и пак заслуша Давида, все тъй усмихнат. Тоя момък беше Жан Жеан, годеникът на Нона.


	XXXI

	Мина се есента, мина се зимата, доде месец май. Цялото поле около Исьоренския чифлик е засято с изкласили ниви. Тия ниви стигат чак до самия чифлик, до оградата, до кладенците. Пътищата, които излизат от чифлика, прорязват житата и изглеждат като дълбоки улици измежду тях. Из един такъв път, поръбен отстрани с червена слетикоса и със сини цветчета, напечен от топлото слънце, със синьото небе и зелените жита около себе си, иде един човек. Той носи пушка, закачена с ремък на рамото му и прехвърлена отзад гърба му като тояга. Тоя човек е полският пазач. Той е Гърдю. Лицето му е почерняло, малко пламнало от слънцето и поизпотено, но е здраво и спокойно. Той върви, оглежда нивите, усмихва се, без да ще, и под редките му черни мустаци се белеят зъбите му.
	Гърдю стига наспоред чифлика и поглежда към голямата бяла къща: на чардака, под бряста — там в щърковото гнездо сега се белеят два щърка — не се вижда никой. Гърдю се побавя, колкото да си почине, поглежда пак към къщата и по друг път, който също тъй се врязва в житата като улица, тръгва към могилата. Там е колибата му. Житата заобикалят могилата от всички страни и сред тях тя се подава като остров. Могилата е покрита със зелена трева и горе, на върха й, има не един, а два бели паметници. В основите си могилата е обградена с нов, също такъв бял каменен дувар.
	Тия ниви, които се вълнуват като море около Исьоренския чифлик и на които Гърдю е пазач, не са на Манолаки. За осем месеци станаха големи промени. Когато се поумириха времената, крайненци се сдружиха, направиха заем и всички наедно купиха всичката земя на Исьоренския чифлик, купиха целия чифлик — със земята и сградите му. Тошо ги продаде на драго сърце, той беше единственият наследник на чифлика: по-малкият син на Манолаки беше се поминал през войната, а на дъщерите си, срещу наследството, което им се падаше, Манолаки беше им дал пари. Тошо и Санка се готвеха да идат в града. Чакаха само да умре Манолаки. След първия удар, който му се случи през време на размириците, последва друг, още по-тежък, при смъртта на Нона. Манолаки се парализира и изгуби способността си да говори, онемя напълно. Той също даде съгласието си да се продаде чифликът. Поиска само да се запази и огради могилата. Крайненци се съгласиха.
	Но крайненци не забравиха Антица. Някогашната господарка на чифлика, дъщерята на дяда Краля Славовски, воденичаря, колкото и да беше се изкачила нависоко, колкото и да беше весела и посвоему лекомислена, не забравяше, че е селянка. И когато лете, в жегата, хвърляше поглед от чардака към полето, тя знаеше, че ония, които работят и се пекат на горещото слънце, са също селяни, нейни братя. Добра беше тя към тях и им помага, колкото и с каквото можа. Ако зависеше от нея, както сама беше казвала, тя би им раздала всичката земя на чифлика. Но туй, което желаеше тя, се изпълваше сега. Сама тя като че беше влязла през портите на чифлика, за да додат след нея и се настанят там селяните.
	Всичко туй беше още живо в сърцата на крайненци. Когато купиха чифлика, най-напред те искаха да съборят сградите и да си поделят материала, както си поделиха нивите. После решиха да се заселят там и да направят ново село. За спомен на Антица решиха да го кръстят на нейно име. Не бяха решили само как да му бъде името — Антицино или просто Антица. Тоя дребен въпрос остана да го решат по-късно.
	Манолаки гаснеше от ден на ден. Понякога го изнасяха на чардака. Като погледнеше към могилата, той захващаше да показва с ръка към земята — веднъж, дваж, триж. Когато показваше мястото в средата, посочваше в същото време към себе си. Отначало не разбираха тия знаци, но после се досетиха, че той иска, като умре, да бъде погребан на могилата. Той да бъде в средата, от едната му страна да е Нона, от другата — Антица. И никой друг.
	Така и стана.



